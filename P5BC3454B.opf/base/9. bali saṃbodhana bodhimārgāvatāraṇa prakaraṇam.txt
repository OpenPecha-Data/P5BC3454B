atha sarvanīvaraṇaviṣkambhī so'bhinanditaḥ|

bhūyastaṃ śrīghanaṃ natvā prārthayadevamādarāt||

bhagavachrotumicchāmi bhūyo'pyasya jagatprabhoḥ|

saddharmaguṇamāhātmyaṃ tena śrutvā sa bhagavān punaḥ|

viṣkambhinaṃ mahāsattvaṃ tamālokyaivamādiśat||

tato'sau trijagannātho lokeśvaro jinātmajaḥ|

sattvān paśyan samuddhartuṃ pātāle samupācarat||

tatra cāyomayī bhūmī rasatale surālayā|

tatrāpi sa mahābhijño bhāsayan samupācarat||

yatra rājā balirnāma sarvadaityādhipo'pi yaḥ|

baddhaḥ sa vāmanaḥ sāntaḥpura jano'dhitiṣṭhati||

durdāntaṃ taṃ mahāvīryaṃ trailokātibhayaṃkaram|

samuddhartuṃ samālokya tatrāviśat sa bhāsayan||

tatra sa raśmimutsṛjya sarvatra saṃprabhāsayan|

śanaiścaran samālokya baleḥ sada upācarat||

tatra taṃ samupāyātaṃ suvarṇabimbamivojjvalam|

durataḥ sa balirdṛṣṭvā nidhāyaivaṃ vyacintayat||

ko'yamatra samāyāto divyakāntiḥ prabhasayan|

maheśvaro'thavā sūryaścandro vāpi hutāśanaḥ||

84

ko'nya īdṛkprabhāśrīmān devo vā dānavo'pi vā|

gandharvo kinnaro vāpi nāgo vā garuḍo'pi vā||

īdṛgmaharddhikaḥ śrīmānnāsti traidhātukeṣvapi||

bodhisattvo'thavārhan vā munīndro vā samāgataḥ||

ityevaṃ cintayan draṣṭuṃ sa vāmanāsuraiḥ saha|

sarvaparijanaiścāsau balistaṃ samupācarat||

paśyantaṃ sa balī rājā samīkṣyainaṃ jinātmajam|

lokeśvaraṃ mahāsattvaṃ vijñāya saṃpramoditaḥ||

sahasā samupāsṛtya kṛtāṃjalipuṭo mudā|

tasya pādāmbuje natvā saṃpaśyannevamabravīt||

adya me safalaṃ janma bhavatsaṃdarśanodbhove|

adhunā praṇidhānaṃ ca saṃsidhyate manoratham||

asya me śudhyate'pyātmā mucyate sarvapāpataḥ|

mukto'smi bandhanādadya prāptavān sugateḥ pathaḥ||

yadbhavān svayamālokya māmuddhartumihāgataḥ|

saṃdṛśyate maya hyadya tanme puṇyavipākataḥ||

bhavantaṃ ye'pi paśyanti puṇyavanto narā hi te|

bhavanti śrīsukhāpannāḥ sarvakleśavivarjitāḥ|

te sattvāḥ sukhino loke pariśuddha vikalmaṣāḥ||

bhavacāraṇamuktā ye dṛśyante bhavato bhave|

bhavatāṃ darśanenaivaṃ mukto'smi bhavabandhanāt |

kleśādayaḥ palāyante garuḍasyeva pannagāḥ |

bhavāneva jagannāthaḥ śāstā saddharmadeśakaḥ|

trātā bhartā śaraṇye'pi nāstyanyo me suhṛdgatiḥ||

tadbhavān kṛpayālokya māmuddhṛtya bhavodadheḥ |

sanmārge saṃpratisthāpya saṃpālayitumarhati||

iti saṃprārthya daityendraḥ sa baliḥ sāṃjaliḥ punaḥ|

praṇatvā taṃ jagannāthaṃ sādarāt svapure'nayat||

85

tatra taṃ svapure nītvā mahotsavaiḥ pramodanaiḥ|

antaḥpure subhāsvarṇaratnapīṭhe nyaveśayat||

tatra taṃ saṃpratiṣṭhāpya rājā saṃmodito baliḥ|

sāntaḥpurajanaiḥ sārdhaṃ yathāvidhi samarcaryat||

mahadrāajarddhisatkāraiḥ satkṛtya prabhajan mudā|

pādābje praṇatiṃ kṛtvā prārthayadevamādarāt||

bhagavaṃstraidhātunātho'si yadatra svayamāgataḥ|

tadasmān kṛtpayālokya sarvān saṃtrātumarhasi||

trātā na vidyate'smākaṃ daśākulacāriṇām|

jarāmaraṇabhītānāṃ kleśāgnidahitātmanām||

bhavābdhaśramakhinnānāṃ nityamudvignacetasām|

anāthānāmabandhūnāṃ bhava mātā pitā suhṛt||

eṣāṃ bandhanabaddhānāṃ jātyandhānāṃ durātmanām|

mūḍhānāṃ ca śucittānāṃ bhava kleśāpaho gatiḥ||

nātho bhava jagannāthaḥ śāstā saddharmadeśakaḥ|

śaraṇyaṃ sadgururmitraṃ trātā bhartā hitārthabhṛt||

yathā bhavān jagallokaṃ nivārya pāpamārgataḥ|

dharmamārge pratiṣṭhāpya pālayati vilokayan||

tathāsmānapi pāpiṣṭhānnivārya pāpapaddhateḥ|

niyujya sahase paśyan pālayituṃ sadārhasi||

kṛpayāsmān durāsaktān samuddṛtya bhavodadheḥ|

saṃbodhisādhane dharme niyojayatu bodhayan||

iti saṃprārthitaṃ tena balinā bhadravāṃchinā|

śrutvā lokeśvaraścainaṃ baliṃ dṛṣṭvaivamādiśat||

sādhu śṛṇu samādhāya daityādhipa samādarāt|

hitārthaṃ te pravakṣyāmi yaddharmaṃ bodhisādhanam||

saṃsāre sarvadā bhadraṃ saukhyaṃ bhoktuṃ yadīcchasi|

triratnasmaraṇaṃ kṛtvā bhaja nityaṃ samāhitaḥ||

86

triratnaśaraṇaṃ kṛtvā ye bhajanti sadā bhave|

durgatiparimuktāste gachanti sadgatiṃ sadā||

sadgatāveva saṃjātāḥ saddharmasādhanodyatāḥ|

puṇyaśrīguṇasatsaukhyaṃ bhuktvā yānti jinālayam||

triratnabhajanotpannaṃ puṇyafalaṃ mahadbahu|

aprameyasaṃkhyeyaṃ saṃbodhijñānasādhanam||

evaṃ vijñāya daityendra saṃbodhiṃ yadi vāṃchasi|

dharmadhātuṃ samabhyatcya bhaja nityaṃ samāhitaḥ||

dharmadhātuṃ samabhyarcya ye bhajanti sadādarāt|

vimuktapātakāḥ sarve gacchanti te jinālayam||

saddharmān ca sadā śrutvā satkṛtya śraddhayādarāt|

abhyarcya śaraṇaṃ kṛtvā bhaja nityaṃ samāhitaḥ||

saddharmaṃ ye sadā śrutvā satkṛtya śraddhayādarāt|

gatvā śaraṇamabhyarcya bhajanti saṃpramoditāḥ||

te sarve kleśanirmuktāḥ pariśuddhatrimaṇḍalāḥ|

bodhisattvā mahābhijñāḥ saṃyānti sugatālayam||

saṃgharatnāni ye'bhyarcya śraddhayā śaraṇaṃ gatāḥ|

satkāraiḥ samupasthāya bhajanti sarvadā mudā||

te'pi kleśavinirmuktāḥ śuddhāśayāḥ śubhodyatāḥ|

mahāsattvāḥ śubhotsāhaṃ bhuktvā yānti sukhāvatīm||

śraddhayā yo'rhate piṇṣapātrāmekaṃ prayacchati|

tasya puṇyamasaṃkhyeyamaprameyaṃ jagurjināḥ||

sarveṣāmapi puṇyānāṃ śakyate mayā|

etatpuṇyapramānaṃ tu śakyate na jinairapī||

sarvatraidhātukotpannāḥ sattvāścetsugatātmajāḥ|

te'pyetatpuṇyasaṃkhyānāṃ pramātuṃ naiva śaknuyuḥ||

prāgevāhamihaiko'smin tatkathaṃ śaknuyāmidam|

puṇyaskandhaṃ samākhyātuṃ yanna śakyaṃ jinairapi||

87

cūrṇīkṛtya mahīṃ sarvāṃ kṛtvā cānurajomayam|

tatsarvaṃ gaṇituṃ śakyaṃ sarvaibuddharmayāpi ca|

natu triratnasatkāre puṇyaskandhaṃ kadācana|

pramātuṃ śakyate sarvairmunīśvarairmayāpi ca||

sarveṣāmudadhīnāṃ ca nadīnāṃ ca jalānyapi|

bindusaṃkhyāpramāṇena gaṇituṃ śakyate mayā||

merupramāṇabhūrjeṣu saṃpūrṇamakṣaraṃ likhet|

tadakṣarāṇi sarvāṇi saṃkhyātuṃ śakyate mayā ||

sarvesvapi samudreṣu sarvāsvapi nadīṣu ca|

yāvatyo vālukāstāsāṃ saṃkhyātuṃ śakyate mayā||

sarveṣāmapi jantūnāṃ caturdvipanivāsinām|

dehajāni ca lomāni saṃkhyātuṃ śakyate mayā||

sarveṣāmapi vṛkṣāṇāṃ caturdvīpamahīruhām|

śasyānāmapi patrāṇi saṃkhyātuṃ śakyate mayā||

pravarṣajjaladharāṇāṃ varṣaikasya nirantaram|

tadbinduparisaṃkhyābhiḥ pramātuṃ śakyate mayā||

natu triratnasatkārapiṇḍapātrādidānajam|

puṇyaskandhamasaṃkhyeyaṃ pramātum śakyate mayā||

yadi sarve'pi sattvāśca daśabhūmipratiṣṭhitāḥ|

bodhisattvā mahāsatvā bhaveyurbrahmacāriṇaḥ||

yāvatteṣāṃ mahatpuṇyaṃ saṃbodhiġyānasādhanam|

tato'pi hi mahatpuṇyaṃ triratnaṃ saṃprādānajam||

kimevaṃ bahunā proktā sarverapi munīśvaraiḥ|

yatsaṃkhyātuṃ pramātuṃ ca śakyate na kadācana||

tatkathamahameko'tra saṃkhyātuṃ śaknuyāmapi||

apremeyamasaṃkhyeyamityevaṃ paribudhyatām||

etadeva mahatpuṇyaṃ na kṣiṇoti kadācana|

sarvasattvahitādhānasaddharmaguṇasādhanam||

88

bhadraśrīsukhasaṃpattisaṃsthitisaṃpradāyakam|

sarvakleśāgnisaṃtāpaharaṃ saṃbodhisādhanam||

evaṃ mahatfalaṃ matvā triratnaṃ sarvadā smaran|

dhyātvā stutvā praṇatvāpi bhaja nityaṃ samāhitaḥ||

ye triratnaṃ sadā nityaṃ śraddhayā samupāśritāḥ|

smṛtvā dhyātvāpi tuṣṭāśca praṇatvāpi bhajantyadi||

sarve te vimālātmānaḥ pariśuddhendriyāśayāḥ|

niḥkleśāḥ sadguṇādhārāścaturbrahmavihāriṇaḥ||

dharmaśrīguṇasaṃpattiśubhotsāhasukhāratāḥ|

bodhisattvā mahāsattvā bhaviṣyanti jinātmajāḥ||

tataḥ pāramitāḥ sarvāḥ pūrayitvā yathākramam|

jitvā māragaṇān sarvānniḥkleśā vimalendriyāḥ||

arhantaḥ trijagatpūjyā mahābhijñā vināyakāḥ|

trividhāṃ bodhimāsādya sambuddhapadamāpnuyuḥ||

iti satyaṃ samākhyātaṃ sarvairapi munīśvaraiḥ|

matvā tasmāttriratnasya bhaja bodhiṃ yadīcchasi||

iti tena jagacchāstā samādiṣṭaṃ niśamya saḥ|

balirdaityādhipaḥ paśyan vismayaṃ samupāyayau||

athāsau citayan yajñadānādiprakṛtaṃ svakam|

galadaśrumukhaḥ paśyaṃllokeśvaraṃ tamabravīt||

bhagavan kīdṛśaṃ karma mūḍhena prakṛtaṃ mayā|

yenehāpi mayā prāptaṃ bandhanaṃ svajanaiḥ saha||

hā mayā kudhiyā yajñaṃ tīrthikasaṃmataṃ kṛtam|

yatfalenāhamatraivaṃ bandhitaḥ sajano'dhasi||

aho bauddheṣu yaddānaṃ prakṛtaṃ tatphalaṃ śubham |

yeneha bhadrasaṃpattīrbhuktvānte yāti nirvṛtim||

hā mūḍhena kṛta tīrthikaśāsane mayā|

yenehaivaṃ mahadduḥkhaṃ prāptaṃ svajanaiḥ saha||

89

yadā mayā jagannātha samārabhya mahanmaham|

sarvārthibhyaḥ sasatkāraṃ dānaṃ dattaṃ yathepsitam||

tadā vāmana āgatya brahmacārī mamāgrataḥ|

dvipadamātrasaṃsthānaṃ pṛthivyāṃ samayācayat||

tacchrutvā dānaraktetana mayā mānātimāninā|

tṛtīye padasaṃsthānaṃ dattaṃ tasmai mahītale||

mayā pradattamādāya svastivākyamudīrayan|

vāmanaḥ sa mahanmūrttiṃ dhṛtvātiṣṭhat puro mama||

sa tripādo mahadbhūto bhīmarupo maharddhimān|

dhṛtvā traivikramīṃ mūrttiṃ paśyan māmevamabravīt||

dehi me yattvayā dattaṃ tṛtīyasya padasya me|

sthānaṃ na vidyate kutra sthāpayeyamidaṃ vada||

ekaṃ nyastaṃ mayākāśe dvitīyaṃ ca mahītale||

tṛtīyaṃ me padaṃ kutra sthāpayethā tdaṃ vada||

iti tenoditaṃ śrutvā lajjito praviṣarṇadhiḥ|

kiṃcidvaktuśakto'hamatiṣṭhaṃ mūḍhamānasaḥ||

tadā sa viṣṇurālokya māmavamavadatpunaḥ|

yatrāhaṃ sthāpayiṣyāmi tatra saṃsthāpayed dhruvam||

iti taduktamākarṇya tadāhamavadaṃstathā||

tvayā saṃsthāpyate yatra tatra saṃsthāpayāmyaham||

iti satyaṃ mayā proktaṃ śrutvā sa saṃpraharṣitaḥ|

mūrdhani me tṛtīyena pādenākramya vikramī||

māmihādhasi pātāle sāntaḥpurajanānvitam|

sabandhusānugaṃ cāpi bandhane sthāpayatyasau||

yanmahādāruṇaṃ pāpaṃ nirdayena mayā kṛtam|

tenātra bandhanaṃ prāptaṃ sāntaḥpurajanaiḥ saha||

datvārthibhyo'pi sarvebhyaḥ sarvopakaraṇānyapi|

yathābhivāṃchitaṃ dravyaṃ gajāśvarathavāhanam||

90

kukṣatre yatkṛtaṃ dānametatphalamihāśyate|

hā mayā kiṃ kṛtaṃ śrutvā tīrthikaśāsanam||

evaṃ bhadrafalaṃ puṇyaṃ triratnabhajonodbhavam|

mayā na śrūyate kvāpi jñāyate naivamuttamam||

hāhaṃ tīrthikairduṣṭaivaśīkṛtvābhivāṃchitaḥ|

pratārito'pyasaddharme prāpito'trāpi bandhane||

īdṛśaṃ satfalaṃ puṇyaṃ bhadraśrībodhisādhane|

sukṣatre dānasaṃbhūtaṃ naśrutaṃ na mataṃ mayā||

yadīdṛśaṃ mahatpuṇyaṃ bhadraśrībodhisaṃpradam|

na jñātaṃ tattriratnānāṃ prābhajiṣyan sadā bhave||

tanmayā bhagavan jñātaṃ śrutvedaṃ bhavatoditam|

tatsadaiva triratnānāṃ śaraṇastho bhajāmyaham||

tadbhavān samupākhyātu triratnabhajane vidhim|

adyārabhya sadāpyevaṃ cariṣyāmyahamābhavam|

tathāhaṃ bhagavan buddharatnasya śaraṇe sthitaḥ|

yathāvidhi samabhyarcya bhajāni sarvadābhavam||

tathā ca dharmaratnānāṃ śaraṇe samupasthitaḥ|

satkṛtya śraddhayā gauṇyaṃ śrutvā bhajāni sarvadā||

tathā ya saṃgharatnānāṃ śaraṇe sarvadā sthitaḥ|

tathārhabhojanaiścāpi satkṛtya prabhajāmyaham||

yathātra bhavatādiṣṭaṃ saṃcariṣye tathā khalu|

saṃbodhisādhanaṃ dharmaṃ samupādeṣṭumarhati||

iti taduktamākarṇya lokeśvaraḥ sa sarvavit|

prabodhitaṃ tamālokya daityendramevamādiśat||

sādho bale'surendro'si tacchriṇuṣva samāhitaḥ|

hitārthaṃ te pravakṣyāmi yadi saddharmamicchasi||

ādau viramya pāpebhyo duṣṭamitrāddūragataḥ||

sanmitraṃ samupāśritya cara bhadra samāhitaḥ||

91

tataḥ śraddhāśayo dhīraścaturbrahmavihārikaḥ|

triratnabhajanaṃ kṛtvā bodhicaryāvrataṃ cara||

saugatebhyastathārthibhyaḥ śraddhayā mānayan mudā|

saṃbodhipraṇidhānena kuruṣva dānamīpsitam||

saṃbodhipraṇidhānena yaddhānaṃ śraddhayā kṛtam|

tatfalaṃ hi mahatsiddhaṃ saṃbuddhapadasādhanam||

tato'nyatpraṇidhānena yaddānaṃ prakṛtaṃ mudā|

tatkalaṃ śrīmahatsaukhyaṃ dadyān naiva tu saugatam||

tattriratnamanusmṛtvā saṃbodhinihitāśayaḥ|

dadasva śraddhayā dānaṃ bauddhaṃ padaṃ yadīcchasi||

evaṃ datvā sadā dānaṃ bodhicitto jitendriyaḥ|

śuciśīlasamācāraścarasva poṣadhaṃ vratam||

vrataṃ vinā na śudhyeta trikāyaṃ mahatāmapi|

tadbodhipraṇidhānena caraṣva saugataṃ vratam||

evaṃ vrataṃ sadā dhṛtvā caturbrahmavihāradhṛk|

saṃbodhipraṇidhānena kṣāntivrataṃ samācara||

kṛta kalpasahastrairyaddānaṃ triratnasādhanam|

kleśotthito jagadduṣṭaḥ kradho hanti kṣaṇena tat||

tatkleśārīn jagadduṣṭān krodhamūlān vinirjayan|

saṃbodhipraṇidhānena sattve kṣamāvrataṃ cara||

kevalaṃ kṣamayā naiva saddharmaguṇasādhanam|

vinā vīryasamutsāham sidhyate bodhisaṃvaram||

tatkaudhīdyaṃ samutsṛjya saṃbodhinihitāśayaḥ|

dhṛtvā vīryasamutsāhaṃ cara bhadrārthasādhane||

na hi vīryaṃ vinākāryaṃ sidhyate sudhiyāmapi|

tasmādvīryaṃ samādhāya saṃbodhikṛtaniścayaḥ||

svaparāmahitādhānaṃ saddharmaratnamarjaya|

durbuddherhi mahotsāhaṃ vīryaṃ na sādhayecchubham||

92

svaparātmahitotpātameva kuryāt sadārivat|

taddhairyasumatiṃ dhṛtvā saṃbodhidhyānaniṣṭhitaḥ||

sarvasattvahitādhānaṃ saddharmaratnamarjaya|

prajñāvirahito naiva dhyānāhito'pi sidhyate|

tatsatprajñāmahāratnamarjaya trijagaddhite||

etaddhi paramopāyaṃ saṃbodhijñānasādhane|

vijñāya tvaṃ sadā sattvahitārthe cara sadvratam||

tadā tvaṃ bodhisattva syāḥ sarvasattvahitārthabhṛt|

bhadracārī mahāabhijño mahāsattvo jinātmajaḥ||

iti bauddhapadaṃ prāptuṃ yadīcchasi jagaddhite|

bodhicittaṃ mahāratnaṃ prāptuṃ ratnatrayaṃ bhaja||

triratnabhajanotpatrapuṇyaratnānubhāvataḥ|

bodhicittaṃ mahāratnaṃ prāpsyate jagaddhite||

iti tena jagacchāstrā samādiṣṭaṃ niśamya saḥ|

baliḥ prabodhito bodhicaryāvrataṃ samaicchata||

tataḥ sa balirālokya taṃ lokeśaṃ jinātjam|

sāṃjaliḥ praṇatiṃ kṛtvā prārthayaccaivamādarāt||

bhagavaṃstrijagannātho bhavāneva jagadguruḥ|

samuddhartā suhṛnmitraṃ kaścinnaivāparo mama||

tadājñāṃ bhavatāṃ dhṛtvā śirasāhaṃ samāhitaḥ|

triratnabhajanaṃ kṝtvā saṃcariṣye susaṃvaram||

taccittaratnasaṃprāptyai sarvān buddhān munīśvarān|

dharmaratnaṃ ca saṃghāṃśca śaraṇaṃ gacchāmi sarvadā||

teṣāṃ pūjāṃ kariṣyāmi śraddhayā samupasthitaḥ|

dharmeṃ śrutvā ca saṃghānāṃ dāsye yathārhaṃ bhojanam||

adyārabhya sadā teṣāṃ munīndrāṇāmupāsakaḥ|

yathāvidhi vrataṃ dhṛtvā cariṣyāmi jagaddhite||

saccittaratnagrahaṇāya samyakpūjāṃ karomyeṣa tathāgatānām|

saddharmaratnasya ca nirmalāsya buddhātmajānāṃ ca guṇākarāṇām||

93

yāvanti puṣpāṇi falāni cauvaṃ bhaiṣajyajātāni ca yānio santi|

ratnāni yāvanti ca santi loke jalāni ca svacchamanoramāṇi||

mahīdharā ratnamayāstathānye vanapradeśāśca vivekaramyāḥ|

latāḥ supuṣpābharaṇojjvalāśca dumāśca ye satfalanamraśākhāḥ||

devādilokeṣu ca gandhadhūpāḥ kalpadrumā ratnamayāśca vṛkṣāḥ|

sarāṃsi cāmbhoruhabhūṣanāni haṃsasvanātyantamanoharāṇi||

akṛṣṭajātāni ca śasyajātānyanyāni vā pūjyavibhūṣaṇāni|

ākāśadhātiprasarāvadhīni sarvānyapīmānyaparigrahāni||

ādāya buddhayā munīpuṃgavebhyo niryātayāmyeṣa saputrakebhyaḥ|

gṛhṇantu tanme varadakṣiṇīyā mahākṛpā māmanukampamānāḥ||

apuṇyavānasmi mahādaridraḥ pūjārthamanyanmama nāsti kiṃcit|

ato mamārthaya parārthacintā gṛṇantu nāthā idamātmaśaktyā||

dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ|

parigrahaṃ me kurutāgrasattvā yuṣmāsu dāsatvamupaimi bhaktyā||

parigraṇāsmi bhavatkṛtena nibhīrbhave sattvahitaṃ karomi|

pūrvaṃ ca pāpaṃ samatikramāmi nānyacca pāpaṃ prakaromi bhūyaḥ||

sabuddhadharmasaṃgheṣu caityeṣu pratimāsu ca|

puṣparatnādivarṣāśca pravartantāṃ nirantaram||

bodhisattvā mahāsattvāḥ pūjayanti yathā jinān|

tathā sarvān munīndrāṃstān saputrān pūjayāmyaham||

svarāṃgasāgaraiḥ strotraiḥ staumi cāhaṃ guṇodadhīn|

stutisaṃgītimeghāśca saṃbhavantyeṣvananyathā||

sarvakṣatrāṇusaṃkhyaiśca praṇāmaiḥ praṇamāmyaham|

sarvāṃstryadhvagatān buddhān sahadharmagaṇottamān||

sarvacaityāni vande'haṃ bodhisattvāśrayānapi|

namaskaromyupādhyāyānabhivandyān yatīṃstathā||

buddhaṃ gacchāmi śaraṇaṃ yāvadābodhimaṇdataḥ|

dharmaṃ gacchāmi śaraṇaṃ bodhisattvagaṇāṃstathā||

94

vijñāpayāmi saṃbuddhān sarvadikṣu vyavasthitān|

mahākāruṇikāṃścāpi bodhisattvān kṛtāṃjaliḥ||

anādigatisaṃsāre janmanyatraiva vā punaḥ|

yanmayā paśunā pāpaṃ kṛtaṃ kāritameva vā||

yaccānumoditaṃ kiṃcidātmaghātāya mohinaḥ|

tadatyayaṃ deśayāmyatra paścāttāpena tāpitaḥ||

ratnatraye'pakāro yo mātāpitṛṣu vā mayā|

guruṣvanyeṣu vā kṣopātkāyavāgbuddhibhiḥ kṛtaḥ||

anekadoṣaduṣṭena mayā pāpena mohanā|

yatkṛtaṃ dāruṇaṃ pāpaṃ tatsarvaṃ deśayāmyaham||

kathaṃ ca niḥsarāmyasmāt nityodvigno'smi sāmpratam||

mā bhūnme mṛtyuracirādakṣīṇe pāpasaṃcaye ||

kṛtākṛtoparīkṣo'yaṃ mṛtyurviśrambhaghātakaḥ|

svasthāsvasthairaviśvāsya āhasmikamahāśaniḥ||

priyāpriyanimittena pāpaṃ kṛtamanenekadhā|

sarvamutsṛjya gantavyaṃ mayā na jñātamīdṛśam||

apriyā na bhaviṣyanti bhaviṣyanti na me priyāḥ|

ahaṃ ca na bhaviṣyāmi sarvaṃ ca na bhaviṣyati||

tattatsmaraṇatāṃ yāti yadyadvastvanubhūyate|

svapnānūbhūtavat sarveṃ gataṃ na punarīkṣyate||

ihaiva tiṣṭhatastāvadgatānekapriyāpriyāḥ|

tannimittaṃ kṛtaṃ pāpaṃ me puraḥsthitam||

evamāgantuko'mītī mayā naiva samīkṣyate|

mohanunayāvidveaṣaiḥ kṛtaṃ pāpamanekaśaḥ||

rātriṃdivamaviśrāmamāyuṣo vardhate vyayaḥ|

āyasyajyāgamo māsti na mariṣyāmyahaṃ katham||

iha śayyāgatenāpi bandhumadhye'pi tiṣṭhatā|

mayaivaikena soḍhavyā marmachedādivedanā||

95

yamadūtairgṛhītasya kuto bandhusuhṛtsakhāḥ|

puṇyamekaṃ tadā trāṇaṃ mayā tatraiva saṃcitam||

anityajīvītāsaṃgāditthaṃ bhayamajānatā|

pramattena madāndhena bahupāpaṃ mayārjitam||

aṃgachedārthamapyanyo nīyamāno viśuṣyati|

pipasito dīnadṛṣṭiranyadevekṣate jagat||

kiṃ duṣṭairbhairavākārairyamadūtairadhiṣṭhitaḥ|

mahātrāsaṃkaragrastaḥ purīṣotsargaveṣṭitaḥ||

kātarairnatravikṣopaistrāṇānveṣī caturdiśam|

ko me mahābhayādasmāt sādhustrātā bhavediha||

trāṇaśūnyā diśo dṛṣṭvā punaḥ saṃmohamāgataḥ|

tadāhaṃ kiṃ kariṣyāmi tasmin sthāne mahābhaye||

adhaiva śaraṇaṃ yāmi jagannāthān mahābalān|

jagadrakṣārthamudyuktān sarvatrāsaharān jinān||

taiścādhigataṃ dharmaṃ saṃsārabhayanāśanam|

śaraṇaṃ yāmi bhāvena bodhisattvagaṇaṃ tathā||

samantabhadrāyātmānaṃ dadāmi bhayavihvalaḥ|

viraumyārtaravaṃ bhīto bhayaṃ nāśayate drutam||

tatra sarvajñanāthasya sarvapāpāpahāriṇaḥ|

vākyamullaṃghayāmīti dhigmāmatyantamohitam||

tiṣṭhāmyatyapramatto'haṃ prayāteṣvitareṣvapi|

kimu yojanasāhasre prapāte dīrghakālike||

adyaiva maraṇaṃ naiti na yukta me sukhāsikā|

avaśyaṃ na bhaviṣyāmi kasmānme susthinaṃ manaḥ||

pūrvānubhūte naṣṭebhyaḥ kiṃ me sāramavasthitam|

yeṣu me'bhiniviṣṭena guruṇāṃ laṃghinaṃ vacaḥ||

jīvalokamimaṃ tyaktvā bandhūn paricitānapi|

ekākī kvāpi yāsyāmi kiṃ me sarvaiḥ priyāpriyaiḥ||

96

iyameva tu me cintā yuktā rātraṃdivaṃ sadā|

aśubhānniyataṃ duḥkhaṃ niḥsareyaṃ tataḥ katham||

mayā duṣṭena mūḍhena yatpāpaṃ prakṛtaṃ purā|

prakṛtyā deśayāmyeṣa nāthānāmagrato'dhunā|

kṛtāṃjalirduḥkhabhītaḥ praṇipatya punaḥ punaḥ||

atyayamatyayatvena pratigṛhṇantu nāyakāḥ|

abhadrakaṃ punarnāthā na kariṣyāmi sarvadā||

apāyaduḥkhaviśrāmaṃ sarvasattvaiḥ kṛtaṃ śumam|

anumode pramodena sukhaṃ tiṣṭhantu duḥkhitāḥ||

saṃsāre duḥkhavaimokṣamanumode śarīrinām|

bodhisattvatvabuddhatvamanumode ca tāyinām||

cittotpādasamudrāṃśca sarvasattvasukhāvahān|

sarvasattvahitādhānānanumode ca śāsinām||

sarvadiksaṃsthitān buddhan prārthayāmi kṛtāṃjaliḥ|

dharmapradīpaṃ kurvantu mohādduḥkhaprapātinām||

jinān nirvātukāmāṃśca yācayāmi samādarāt|

kalpo'nanalpānstiṣṭhantu mā bhūdandhamidaṃ jagat||

ityukte balinā tena lokeśvaro niśamya niśamya saḥ|

sādhu sādhviti saṃrādhya taṃ baliṃ caivamabravīt||

kṣaṇasaṃpadiyaṃ sudurlabhā pratilabdhā puruṣārthasādhanī|

yadi nātra vicintyate hitaṃ punarapyeṣa samāgamaḥ kutaḥ||

rātrau yathā meghaghanāndhakāre vidyutkṣaṇaṃ darśayati prakāśam|

buddhānubhāvena tathā kadācillokasya puṇyeṣu matiḥkṣaṇaṃ syāt||

tasmācchubhaṃ durbalameva nityaṃ balaṃ tu pāpasya mahatsughoram|

tajjīyate'yena śubhena kena saṃbodhicittaṃ yadi nāma na syāt||

kalpānanalpān praticiṃtayadbhirdṛṣṭaṃ munīndraiḥ hitametadeva|

yataḥ sukhenaiva sukhaṃ pravṛddhamutplāvayatyamitān janaughān||

97

bhavaduḥkhaśatāni tartukāmairapi sattvavyasanānio hartukāmaiḥ|

bahusaukhyaśatāni bhoktukāmairna vimocyaṃ hi sadaiva bodhicittam||

bhavacārakabandhano varo kaḥ sugatānāṃ suta ucyate kṣaṇena|

sanarāmaralokavandanīyo bhavati syādita eva bodhicitte||

aśucipratimāmimāṃ gṛhītvā jinaratnapratimāṃ karotyanarghām|

rasajātamatīva vedhanīyaṃ sudṛḍhaṃ gṛhṇīṣva bodhicittaratnam||

suparīkṣitamaprameyadhībhīrbahumūlyaṃ jagadekasārthavāhaiḥ|

gatipattanavipravāsaśīlāḥ sudṛḍhaṃ gṛhṇantu bodhicittaratnam||

kadalīva falaṃ vihāya yāti kṣayamanyatkuśalaṃ hi sarvameva|

satataṃ falati kṣayaṃ na yāti prasavatyeva hi bodhicittavṛkṣaḥ||

kṛtvāpi pāpāni sudāruṇāni yadāśrayāduttarati kṣaṇena|

śūrāśrayeṇaiva mahābhayāni nāśrīyate tatkathamajñasattvaiḥ||

yugāntakālānalavanmahānti pāpāni yannirdahati kṣaṇena|

yasyānuśaṃsānamitān uvāca maitreyanāthaḥ sudhanāya dhīmān||

tadbodhicittaṃ dvividhaṃ vijñātavyaṃ samāsataḥ|

bodhipraṇidhicittaṃ ca bodhiprasthānameva ca||

gantukāmaśca gantuśca yathābhedaḥ pratīyate|

tadvad bhedā'nayorjñeyo yathāsaṃkhyena paṇḍitaiḥ||

bodhipraṇidhicittasya samsāre'pi mahatfalam|

na tvavicchinnapuṇyatvaṃ yathāprasthānacetasaḥ||

yataḥ prabhṛtyaparyantasattvadhātupramokṣaṇe|

samādadāti taccittamanivartena cetasā||

tataḥ prabhṛti suptasya pramattasyāpyanekaśaḥ|

avicchinnāḥ puṇyadhārāḥ pravartante nabhaḥsamāḥ||

jagadānandabījasya jagadduḥkhauṣadhasya ca|

cittaratnasya yatpuṇyaṃ tatkathaṃ hi pramīyate||

hitāśaṃsanamātrena buddhapūjā viśiṣyate|

kiṃ punaḥ sarvasattvānāṃ sarvasaukhyārthamudyamāt||

98

duḥkhamevābhidhāvanti duḥkhaniḥsaraṇāśayāḥ|

sukhecchayaiva saṃmohāt svasukhaṃ ghnanti śatruvat||

yasteṣāṃ sukharaṃkāṇāṃ pīḍitānāmanekaśaḥ|

tṛptaṃ sarvasukhaiḥ kuryāt sarvāḥ pīḍāśchinatti ca||

nāśayatyapi saṃmohaṃ sādhustena samaḥ kutaḥ|

kuto vā tādṛśaṃ mitraṃ puṇyaṃ vā tādṛśaṃ kutaḥ||

kṛte yaḥ pratikurvīta so'pi tāvatpraśasyate|

avyāpāritaḥ sādhustu bodhisattvaḥ kimucyate||

iti mantrayatau jinasya putre kaluṣaṃ svahṛdaye karoti yaḥ|

kaluṣodayasaṃkhyayā sa kalpānnarakeṣvāsatīti nātha āha||

atha yasya manaḥ prasādameti prasavettasya tato'dhikaṃ falam||

tasmād gṛhītvā sudṛḍhaṃ bodhicittaṃ jinātmajaḥ|

śikṣānatikrame yatnaṃ kuryānnityamatandritaḥ||

tvayāpi ca yathāśaktistatra kiṃ parilambyate|

nādya cet kriyate yatnaṃ talenāpi talaṃ vrajeḥ||

yadi caivaṃ pratijñāya sādhayenaiva karmaṇā|

eatān sarvān visaṃvādya kā gatiste bhaviṣyati||

manasā cintayitvā tu yo na dadyāt punarnaraḥ|

sa preto bhagavatītyuktamalpamātre'pi vastuni||

kimutānuttaraṃ saukhyamuccairudghuṣya bhāvataḥ|

yasmādāpadyamāno'sau sarvasattvārthahānikṛt||

yo'pyanyaḥ kṣaṇamapyasya puṇyavighnaṃ kariṣyati|

tasya durgatiparyantaṃ nāsti sattvārthaghātinaḥ||

ekasyāpi hi sattvasya hitaṃ hitvā hato bhavet|

aśoṣākāśaparyantavāsināṃ kimu dehinām||

apremeyāgatā buddhāḥ sarvasattvagaveṣakāḥ|

tvameṣāṃ na svadoṣeṇa cikitsāagocaraṃ gataḥ||

na hīdṛśaistvaccaritraiḥ sadgutirlabhyate punaḥ|

sadgatāvalabhyamānāyāṃ pāpameva kutaḥ śubham||

99

yadā kuśalayogyo'pi kuśalaṃ tvaṃ karoṣi na|

apāyāduḥkhasaṃmūḍha kiṃ kariṣyasi tadā śubham||

akurvataśca kauśalyaṃ pāpamevopacinnataḥ|

hataḥ sugatiśabdo'pi kalpakoṭiśatairapi||

eke kṣaṇakṛtāt pāpādavīcau kalpamāsyate||

anādikālopacitāt pāpāt kā sugatau kathā||

yadīdṛśaṃ kṣaṇaṃ prāpya punaḥ sīdasi mohitaḥ|

śociṣyasi ciraṃ bhūyo yamadūtaiḥ pracoditaḥ||

ciraṃ dhakṣyati te kāyam nārakāgni suduḥsahaḥ|

paścāttāpānalacittaṃ ciraṃ dhakṣyatyaśikṣitam||

hastapādādirahitāstṛṣṇādveṣādiśatravaḥ|

na śurā naiva te prājñāḥ kathaṃ dāsīkṛto'si taiḥ||

tvaccitāvasthittā eva ghnanti tvāmeva susthitāḥ|

atra te cetanā nāsti mantrairiva vimohitaḥ||

sarve devā manuṣyāśca yadi syustava śatravaḥ|

te'pi nāvīcikaṃ vahniṃ samudānayituṃ kṣamāḥ||

sarve hitāya kalpyante svānukūlyena sevitāḥ|

sevyamānastvamī kleśāḥ sutarāṃ duḥkhakārakāḥ||

bhavacārakapālakā ime narakādiṣvapi vadhyaghātakāḥ |

mativeśmani lobhayan jale yadi tiṣṭhanti kuta sukhaṃ tava||

akāraṇenāpi ripukṣatāni gātreṣvalaṃkāradudvahanti|

mahārthasiddhyai tu samudyatasya duḥkhāni kasmāttava bādhakāni||

svajīvikāmātranibaddhacittāḥ kaivartacaṇḍālakṛṣīvalādyāḥ|

śītātapādivyasanaṃ sahante jagaddhitārtham sahase kathaṃ na||

durgāputrakakarṇāḍhyā dāhachedādivedanām|

mudhā sahante muktyarthaṃ kasmāttvamasi kātaraḥ||

muktyarthinaśca yaktaṃ te lobhasatkārabandhanam|

ye mocayanti bandhāttvāṃ dveṣasteṣu katham tava||

spṛṣta uṣnodakenāpi sukumāraḥ pratapyase|

kṛtvā ca nārakaṃ karma kimevaṃ svasthamāsyate||

na kiṃcidasti tadvastu tadabhyāsasya duṣkaram|

tasmāamṛduvyathābhyāsāt soḍhavyāpi mahāvyathā||

duḥkhaṃ necchasi duḥkhasya hetumicchasi durmate|

svāparādhāgate duḥkhe kasmādanyatra dūṣyate||

muktvā dharmaratiṃ śreṣṭhāmanantasukhasantatim|

ratirāddhatyahāsādau duḥkhahetau kathaṃ tava||

100

spṛṣṭa uṣṇodakenāpi sukumāraḥ pratapyase|

kṛtvā ca nārakaṃ karma kimevaṃ svasthamāsyate||

na kiṃcidasti tadvastu yadabhyāsasya duṣkaram|

tasmāamṛduvyathābhyāsāt soḍhavyāpi mahāvyathā||

duḥkhaṃ necchasi duḥkhasya hetumicchasi durmate|

svāparādhāgate duḥkhe kasmādanyatra dūṣyate||

muktvā dharmaratiṃ śreṣṭhāmanantasukhasantatim|

ratirāddhatyahāsādau duḥkhahetau kathaṃ tava||

bodhicchandaviyogena paurvakena tavādhunā|

vipattirīdṛśī jātā tasmādbodhiṃ prasādhaya||

mithyā kalpanayā citte pāpāt kāye vyathā yataḥ|

tasmāt kāryaṃ śubhe chandaṃ bhāvayitvaivamādarāt||

na prāptaṃ bhagavanpūjāmahotsāhasukhaṃ tvayā|

na kṛtā śāsane kārā daridrāśā na pūritā||

bhītebhyo nābhayaṃ dattamārtā na sukhinaḥ kṛtāḥ|

kevalasvātmasaukhyārthaṃ yajñadānaṃ kṛtaṃ tvayā||

abhilāṣavighātāśca jāyante pāpakāriṇām|

duḥkhāni daurmanasyāni bhayāni vividhānyapi||

pāpakārī sukhecchaśca yatra yatrābhigacchati|

tatra tatraiva tatpāpairduḥkhaśastraiahanyate||

manorathaṃ śubhakṛtāṃ yatra yatraiva gacchati|

tatra tatrāpi tatpuṇyaiḥ phalārghyenābhipūjyate||

vipulasugandhiśītalasaroruhagarbhagatāḥ|

madhurajinasvarāśanakṛtopacitadyutayaḥ||

munikarabodhitāṃ vraja vinirgatasadvapuṣaḥ|

sugatasutā bhavanti sugatasya puraḥ kuśalaiḥ||

yamapuṣāpanītasakalachavirārtaravo

hutavahatāpavidrutakatāmraniṣiktatanuḥ|101

jvaladasiśaktighātaśataśātitamāṃsadalaḥ

patati sutaptalohadharaṇīṣvaśubhairbahuśaḥ||

janmāntare'pi so'bhyāsaḥ pāpādduḥkhaṃ vardhate|

anyacca kāryaṃ kālaṃ ca hīnaṃ tattanasādhitam||

āpadā bādhate'lpāpi manaste yadi durbalam|

viṣādakṛtaniśceṣṭa āpadaḥ sukarā nanu||

vyutthitaśceṣtamānastu mahatāmapi durjayaḥ|

tadeṣa māno voḍhavyo jinasiṃhasuto hyaham||

ye bhogyamānavijitā varākāste na māninaḥ|

māni śatruṃ vaśaṃ neti mānaśatruvaśāstu te||

mānena durgatiṃ nītā mūrkhā durdarśanāḥ kṛśāḥ|

hatāśāḥ paribhūtāśca mānuṣye'pi hatotsavāḥ||

te mānino vijayinaśca ta eva śūrāḥ

ye mānaśatruvijayāya vahanti mānam|

ye taṃ sphurantamapi mānaripuṃ nihatya

kāmaṃ jane jayafalaṃ pratipādayanti||

kāmairna tṛptiḥ saṃsāre kṣuradhārāmadhūpamaiḥ|

puṇyāmṛtaiḥ kathaṃ tṛptirvipākamadhuraiḥ śivaiḥ||

kasyānityeṣvanityasya sneho bhavitumarhati|

yena janmasahasrāṇi draṣṭavyo na punaḥ priyaḥ||

avaśyaṃ na dhṛtiṃ yāti samādhau na ca tiṣṭhati|

naca tṛpyati dṛṣṭvāpi pūrvad bādhyate tṛṣā||

na paśyati yathābhūtaṃ saṃvegādavahīyate|

dadyate tena śokena priyasaṃgamakāṃkṣayā||

taccintayā mudhā yāti hrasvamāyurmuhurmuhuḥ|

aśāśvatena mitreṇa dharmo bhraśyati śāśvataḥ||

bālaiḥ sa bhāgacarito niyataṃ yāti durgatim|

neṣyate visabhāgaśca kiṃ prāptaṃ balasaṃgamāt||

102

kṣaṇādbhavanti suhṛdo bhavanti ripavaḥ kṣaṇāt|

toṣasthāne prakupyanti durārādhyāḥ pṛthagjanāḥ||

hitamuktāḥ prakupyanti vārayanti ca te hitāt|

atha na śrūyate teṣāṃ kupitā yānti durgatim||

īrṣyotkṛṣṭāt samādvandvo hīnātmānaḥ stutermadaḥ|

avarṇāt pratighaśceti kadā bālāddhitaṃ bhavet||

ātmotkarṣaḥ parāvarṇaḥ saṃsāraratisaṃkathā|

ityādyavaśyamaśubhaṃ sarvathā bālasaṃgamāt||

tasmāt prājño na tāmicchedicchāto jāyate bhayam|

nānādhimuktikāḥ sattvā jinairapi na toṣitāḥ||

bahavo lābhino'bhūvan bahavaśca yaśasvinaḥ|

sahalābhayaśobhistena jñātāḥ kva gatā iti||

kāmā hyanarthajanakā ihaloke paratra ca|

iha bandhavadhachandairnārakādau paratra ca||

yadarthaṃ dūtadūtīināṃ kṛtoṃ'jaliranekadhā|

na ca pāpamakīrttirvā yadarthaṃ gaṇitā purā||

prakṣiptaśca bhaye'pyātmā draviṇaṃ ca vyayīkṛtam|

yānyeva ca pariṣvajya babhūvottamanirvṛtiḥ||

tānyevāsthīni nānyāni svādhīnānyamamāni ca|

prakāmaṃ saṃpariṣvajya kiṃ na gacchati nirvṛtim||

ekasmādaśanādāsāṃ lālāmedhyaṃ ca jāyate|

tatrāmedhyamaniṣṭhaṃ te lālāpānaṃ kathaṃ priyam||

yadi na te'śucau rāgaḥ kasmādāliṃgase param|

māṃsakardamasaṃliptaṃ snāyubaddhāsthipaṃjaram||

amedhyabhavamalpatvānna vāṃchasyaśuciṃ kṛmim|

bahvamedhyamayaṃ kāyamamedhyajamapīcchasi||

śmaśāne paritān ghorān kāyām paśyāparānapi|

kathaṃ jñātvāpi tatraiva punarutpadyate ratiḥ||

103

mānārthaṃ dāsatāṃ yānti muḍhāḥ kāmavidambitāḥ|

dahyante chidyamānāśca hanyamānāśca śaktibhiḥ||

arjanarakṣaṇenātha viṣādairarthamanantamavehi|

vyagratayā dhanasattamatīnāṃ nāvasaro bhavaduḥkhavimuktyai||

māyayā nirmitaṃ sarvaṃ hetubhiryacca nirmitam|

āyāti tatkutaḥ kutra yāti ceti nirupyatām||

svapnopamāstu gatyo vicāre kadalīsamāḥ|

nirvṛtānirvṛtānāṃ ca viśeṣo nāsti vastutaḥ||

evaṃ śūnyeṣu bhāveṣu kiṃ labdhaṃ kiṃ hṛtaṃ bhavet|

satkṛtaḥ paribhūto vā kena kaḥ saṃbhaviṣyati||

kutaḥ sukhaṃ vā duḥkhaṃ vā kiṃ priyaṃ vā kimapriyam|

kā tṛṣṇā kutra sā tṛṣṇā mṛgyamānā svabhāvataḥ||

vicāre jīvaloke hi ko nāmātra mariṣyate|

ko bhaviṣyati ko bhūtaḥ ko bandhuḥ kasya kaḥ suhṛt||

sarvamākāśasaṃkāśaṃ parigṛhṇīṣva tattathā|

prakupyanti prahṛṣyanti kalahotsavahetubhiḥ||

śokāyāsauviṣādaiśca mithaśchedanabhedanaiḥ|

yāpayanti sukṛcchreṇa pāpairātmasukhecchavaḥ||

mṛtāḥ patantyapāyeṣu dīrghatīvravyatheṣu ca|

āgattyāgatya sugatiṃ bhūtvā bhūtvā sukhocitāḥ||

bhave bahuprapātaśca tatra vā tattvamīdṛśam|

tatrānyonyavirodhaśca na bahvettattvamīdṛśam||

tatra cānupamāstīvrā anantā duḥkhāsāgarāḥ|

tatraivamalpabalatā tatrāpyalpatvamāyuṣaḥ||

tatrāpi jīvitārogyavyāpāraiḥ kṣutklamaśramaiḥ|

nidrayopadravairbālaiḥ satsaṃgainiṣfalaistathā||

vṛthaivāyurvahatyāśu vivekastu sudurlabhaḥ|

tatrāpyabhyastavikṣepanivāraṇagatiḥ kutaḥ||

104

tatrāpi yatate māro mahāpāyaprapātane|

tatrāsanmārgabāhulyaṃ vicikitsā ca durjayā||

punaśca kṣaṇadaurbalyaṃ buddhotpādo'tirlabhaḥ|

kleśaugho durnivāraścetyaho duḥkhaparamparā||

aho batātiśocyatvameṣāṃ duḥkhaughavartinām|

yenekṣante svadauḥsthityamevamapyatiduḥkhitāḥ||

snātvā snātvā yathā kaścidviśed vahniṃ muhurmuhuḥ|

svasausthityaṃ na manyanta evamapyatiduḥsthitāḥ||

ajarāmaraśīlānāmevaṃ viharatāṃ satām|

āyāsyantyāpado ghorā kṛtvā maraṇamagrataḥ||

evaṃ duḥkhātaptānāṃ śāntyai bodhivrataṃ cara|

bodhivrataṃ mahatpuṇyaṃ saṃbodhijñānasādhanam||

puṇyameghasamudbhūtaiḥ sukhopakaraṇaiḥ svakaiḥ|

sadopalambhadṛṣṭibhyo buddhādeśaya śūnyatām||

saṃvṛtyānupalambhena puṇyasaṃbhāramācara|

tasmādyathārttiśokāderātmānaṃ goptumicchasi||

rakṣācittaṃ dayācittaṃ jagatyabhyasyatāṃ tathā|

duṣkarān mā nivartasva tasmāsabhyāsaśaktitaḥ|

yasyaiva śravaṇāt trāsastaireva na vinā ratiḥ||

ātmānaṃ ca parāṃścaiva yaḥ śīghra trātumicchati|

sa caret paramaṃ guhyaṃ parātmasamavartanam||

yasminātmanyatisnehādalpāsapi bhayādbhayam|

na dviṣet kastamātmānaṃ śatruvadyo bhayāvahaḥ||

yo mānyakṣuptipāsādipratīkāracikīrṣayā|

pakṣimatsyamṛgān hanti paripanthaṃ ca tiṣṭhati||

yo lābhasatkriyāhatoḥ pitarāvapi mārayet|

ratnatryasvamādadyādyenāvīcindhano bhavet||

kaḥ paṇḍitastamātmānamicchedrakṣet prapūjayet|

na paśyecchatruvaccainaṃ kaścaivaṃ pratimānayet||

105

yadi dāsyāmi kiṃ bhojye ityātmārthe piśācatā|

bhokṣye cetkiṃ dadāmīti parārthe devarājatā||

ātmārthaṃ pīḍayitvānyannarakādiṣu pacyate|

ātmānaṃ pīḍayitvā tu parārthe sarvasaṃpadaḥ||

durgatirnīcatā saukhyaṃ yayevātmonnatīcchayā|

tāmevānyatra saṃkrāmya sugatiḥ satkṛtirmatiḥ||

ātmārthaṃ paramājñāpya dāsatvādyanubhūyate|

parārthaṃ svayamājñāpya svāmitvādyanubhūyate||

ye kecidduġkhitā loke sarve te svasukhecchayā|

ya kecitsukhitā loke sarve te'nyasukhecchayā||

bahunātra kimuktena dṛśyatāmidamantaram|

svārthārthinaśca bālasya muneścānyārthakāriṇaḥ||

na nāmasādhyaṃ buddhatvaṃ saṃsāre'pi kutaḥ sukham|

svasukhasyānyaduḥkhena parivarttamakurvataḥ||

āstām tāvatparo loko dṛṣṭo'pyartho na sidhyati|

bhṛtyasyākurvataḥ karma svāmino'dadato bhṛtim||

tyaktvānyonyasukhotpādaṃ dṛṣṭvādṛṣṭasukhotsavam|

anyonyadūṣaṇād ghoraṃ duḥkhaṃ gṛhṇanti mohitāḥ||

upadravā ye ca bhavanti loke yāvanti duḥkhāni bhayāni caiva|

sarvāṇi tānyātmaparigraheṇa tatkiṃ tava svātmaparigraheṇa||

ātmānamaparityajya duḥkhaṃ tyaktuṃ na śakyate|

yathāgnimaparityajya dāhastyaktuṃ na śakyate||

tasmāt svadukha śāntyarthaṃ paraduḥkhaśamāya ca|

dadasvānyebhya ātmānaṃ parān gṛhṇīṣva cātmavat||

anyasaṃbandhito'smīti niścayaṃ kuru saṃmate|

sarvaṃ sattvārthamutsṛjya nānyaccintyaṃ tvayādhunā||

sarvametat sucaritaṃ dānaṃ sugatapūjanam|

kṛtaṃ kalpasahasrairyatpratighaḥ pratihanti tat||

106

na ca dveṣasamaṃ pāpaṃ na ca kṣāntisamaṃ tapaḥ|

tasmāt kṣāntiṃ prayatnena bhāvayedvividhairnayaiḥ||

manaḥ śamaṃ na gṛhṇāti na prītisukhamaśrūte|

na nidrāṃ na dhṛtiṃ dvesaśalye hṛdi sthite||

pūjayatyarthamānairyānye'pi cainaṃ samāśritāḥ|

te'pyenaṃ hantumicchanti svāminaṃ dveṣadurbhagam||

suhṛdo'pyudvijante'smāddadāti cenna sevyate|

saṃkṣepānnāsti tatkiṃcitkrodhano yena susthitaḥ||

na dviṣantaḥ kṣayaṃ yānti durjanā gaganopamāḥ|

mārite krodhacitte tu naśyante sarvaśatravaḥ||

vikalpedhanadiptena jantuḥ krodhāgninā kila|

dahatyātmānamevādau paraṃ dhakṣyati vā na vā||

jarā rupavatāṃ krodhaḥ tamaścakṣuṣmatāmapi|

vadho dharmārthakāmānāṃ tasmāt krodhaṃ nivārayet||

aniṣṭakaraṇājjātamiṣṭasya ca vighātanāt|

kodhaṃ yo hanti nirbandhāt sa sukhīha paratra ca||

atyaniṣṭhāgamenāpi na kṣobhyā muditā tvayā|

daurmamanasye'pi nāstīṣṭaṃ kuśalaṃ tvavahīyate||

yadyastyeva pratīkāro daurmanasyena tatra kim|

atha nāsti pratīkāro daurmanasyena tatra kim||

guṇo'paraśca duḥkhasya yatsamvegānmadacyutiḥ|

saṃsāriṣu ca kāruṇyaṃ pāpādbhītīrjine spṛhā||

ye kecidaparādhāstu pāpāni vividhāni ca|

tatsarvaṃ pratyayabalāt svatantrastu na vidyate||

tasmānmitramamitraṃ vā dṛṣṭvāpyanyāyakāriṇaṃ|

īdṛśāḥ prayayā asyetyevaṃ matvā sukhī bhava||

tvatkarmacoditā eva jātāstvayyapakāriṇaḥ|

yena yāsyanti narakān tvayaiva te hatā nanu||

107

etānāśritya te pāpaṃ kṣīyate kṣamatā bahu|

tvāmāśriya tu yāntyete narakān dīrghavedanān||

tvamevāsyapakāryeṣāṃ tavaite cāpakāriṇaḥ|

mohādike parādhyante kupyantyanye'pi mohitāḥ||

evaṃ budhvā tu sattveṣu kṣāntiṃ dhṛtvā śubhe cara|

yena sarve bhaviṣyanti maitracittāḥ parasparam||

stutiyaśo'rthasatkārā na puṇyā yatarcaṣuṣve|

na balārthaṃ na cārogyena ca kāyasukhāya te|

stutyādayaśca te kṣemaṃ saṃvegaṃ nāśayantyapi|

guṇavatsvapi mātsaryaṃ sampatkopaṃ ca kurvate||

tasmāt stutyādighātāya ye tava pratyupasthitāḥ|

apāyapātarakṣārthaṃ pravṛttāstadviṣastava||

duḥkhapraveṣṭukāmasya ye kapāṭatvamāgatāḥ|

buddhādhiṣṭhānata jātā iva dveṣasteṣu katham||

puṇye vighnaḥ kṛto'nenetyatra ko yo na yujyate|

kṣāntyā samaṃ tapo nāsti na tvetattadupasthitam||

atha tvamātmadoṣeṇa na karoṣi kṣamāmiha|

tvayaivātra kṛto vighnaḥ puṇyahetāvupasthite||

na kālopapannena dānavighnaḥ kṛto'thinā|

na ca prāvrājake prāpte pravrajya bighna ucyate||

sulabhā yācakā loke durlabhāstvapakāriṇaḥ|

yataste'naparāddhasya na kaścidaparādhyati||

aśramopārjitastasmādgṛhe nidhirivotthitaḥ||

bodhicaryāsahāyatvāt spṛhaṇīyassadā ripuḥ|

apakārāśayo'se'tiśatruryadi na pūjyate||

anyathā te kathaṃ kṣāntirbhiṣagjīvahitodyate|

tadduṣṭāśayamevātaḥ pratītyotpadyate kṣamā|

sa evātaḥ kṣamāhetuḥ pūjyassa dharmavatsadā||

108

sattvakṣetraṃ jinakṣetramityato muninoditam|

etānārādhya bahavaḥ sampatpāraṃ yato gatāḥ||

sattvebhyaśca jinebhyaśca buddhadharmāgame same|

jineṣu gauravaṃ yadvanna sattveṣviti kaḥ kramaḥ||

maitryāśayastu yatpūjyaḥ sattvamāhātmyameva tat|

buddhaprasādādyatputyaṃ buddhamāhātmameva tat||

buddhadharmāgamāṃśena tasmāt sattvā jinaiḥ samāḥ|

na tu buddhaiḥ samāḥ kecidanantāṃśairgaṇārṇavaiḥ||

guṇasāraikarāśīnāṃ guṇo'ṇurapi cet kvacit|

dṛśyate tasya pūjārthaṃ trailokyamapi na kṣamam||

buddhadharmodayāṃśaśca śreṣṭhaḥ sattveṣu vidyate|

etadaṃśānurupeṇa buddhapūjā kṛtā bhavet||

kiṃ ca niścchadmabandhūnāmaprameyopakāriṇām|

sattvārādhanamutsṛjya niṣkṛtiḥ kāparā bhavet||

yeṣāṃ sukhe yānti mudaṃ munīndrā yeṣāṃ vyathāyāṃ ca praviśanti manyum|

tattoṣaṇāt sarvamunīndratuṣṭistatrāpakāreṣvakṛtaṃ munīnām||

ādīptakāyasya yathāsamantānna sarvakāmairapi saumanasyam|

sattvavyathāyāmapi tadvedevamaprītyupāyo'sti dayāmayānām||

ātmīkṛtaṃ sarvamidaṃ jagattaiḥ kṛpātmabhirnaiva hi saṃśayo'sti|

dṛśyante ete nanu sattvarupāsta eva nāthāḥ kimanādaro'tra||

tathāgatārādhanametadeva svārthasya saṃsādhanametadeva|

lokasya duḥkhāpahametadeva tasmāttavāstu vratametadeva||

āstāṃ bhaviṣyabuddhatvaṃ sattvārādhanasambhavam|

ihaiva saubhāgyayaśaḥ sausthityaṃ kinna paśyasi||

prāsādikatvamārogyaṃ prāmodyaṃ cirajīvitam|

cakravarttisukhaṃ sfītaṃ kṣamī prāpnoti saṃsaran||

evaṃ kṣamo bhajedvīryaṃ vīryaṃ bodhiryataḥ sthitā|

na hi vīryaṃ vinā puṇyaṃ yathā vāyuṃ vina gatiḥ||

109

vīryaṃ hi sarvaguṇaratnanidhānabhūtaṃ sarvāpadastarati vīryamahāplavena|

naivāsti tajjagati vastu vicintyamānaṃ nāpnuyādyadiha vīryarathādhiruḍhaḥ||

yuddheṣu yakarituraṃgapadātimatsu nārācatomaraparaśvadhasaṃkuleṣu|

hatvā ripūn jayamanuttamamāpnuvanti viṣṇurjitaṃ tadaha vīryamahāhaṭasya||

ambhonidhīn makaravṛndavighaṭṭitābutuṃgākulākulataṃragavibhaṃgabhīmān|

viryeṇa goṣpadamiva pravilaṃghya śūrāḥ kurvantyanarghaguṇaratnadhanārjanāni||

rāgādīnūragānivogravapuṣo viṣṭabhya dhairyānvitāḥ|

śīlaṃ sajjanacittanirmalataraṃ samyaktamādāpayet||

martyāḥ kāntatareṣu meruśikharopānteṣu vīryānvitāḥ|

modante surasundarībhujalatāpāśopaguḍhāściram||

yaddevo viyati vimānbavāsino ye nirdvandvāḥ samanubhavanti saumanasyam|

atyantaṃ vipulafalaprasūtiheto vīryasthiravihitasya sā vibhūtiḥ||

kleśārivargaṃ tvabhibhūya dhīrāḥ saṃbodhilakṣmīpadamāpnuvanti|

bodhyaṃgadānaṃ pradiśanti sadbhyo dhyānaṃ hi tatra pravadanti hetum||

janmaprabandhakaraṇaikanimittabhūtān rājādidoṣanicayān vidārya sarvān|

ākāśatulyamanasaḥ samaloṣṭahemādhyānādbhavanti manujā guṇahetubhūtāḥ||

prajñādhanena vikalaṃ tu narasya rupamālekhya rupamiva sāravihīnamantaḥ|

buddhayānvitasya falamiṣṭamudeti vīryādvīryantu buddhirahitaṃ svavadhāyaśatruḥ||

yadbuddho martyaloke malatimiragaṇaṃ dārayitvā mahāntam|

jñānālokaṃ karoti praharati ca sadā doṣavṛndaṃ narāṇām||

ādeṣṭya cendriyāṇāṃ paramanujamano vetti sarvaiḥ prakāraiḥ|

prajñāṃ tatrāpi nityaṃ śubhavarajananīṃ hetumatkīrtayanti||

kāryārṇave vāpi dṛḍhaṃ nimagnāḥ saṃgrāmamadhye manujāḥ pradhānāḥ|

prajñāvaśātte vijayaṃ labhante prajñā hyataḥ sā śubhahetubhūtā||

tasmātsarvaguṇārthasādhanakarī prajñaiva saṃvardhyatām|

na prajñā vikalā vibhānti puruṣāḥ prātāḥpradīpā iva||

svargāpavargaguṇaratnanidhānabhūtā etāḥ ṣaḍeva bhuvi pāramitā narāṇām|

jñātvā bhavasva hitasādhanatatparastvaṃ kuryā ataḥ satatameva śubhe prayatnam||

110

saddharmasādhanaṃ kāyamitarārthaṃ na pīḍayeḥ|

evaṃ budhvā hi sattvānāmāśāmāśu prapūrayeḥ||

ācāro bodhisattvānāmaprameya udāhṛtaḥ|

cittaśodhanamācāraṃ niyataṃ tāvadācara||

yā avasthāḥ prapadyante svayaṃ paravaśo'pi vā|

tāsvavasthāsu yāḥ śikṣāḥ śikṣettā eva yatnataḥ||

na hī tadvidyate kiṃcidyanna śikṣyaṃ jinātmajaiḥ|

na tadasti na yatpuṇyamevaṃ viharataḥ sataḥ||

pāramparyeṇa sākṣādvā sattvārthātmān sadā cara|

sattvānāmeva cārthāya sarvaṃ bodhāya nāmaya||

sadākalyāṇamitraṃ ca jīvitārthe'pi mā tyaja|

bodhisattvavratadharaṃ mahāyānārthakovidam||

ityevaṃ lokanāthena samādiṣṭaṃ niśamya saḥ|

baliraśruvirukṣāsyo ruditvā caivamabavrīt||

ākṛtaṃ kiṃ mayā nātha yajñaṃ tīrthikasammatam|

yasyeha falaṃ bhuṃjāno vasāmyatra janaiḥ saha||

trāhi māṃ bhagavannatha pāpinaṃ mūḍhamānasam|

sajano'haṃ sadā śāstarbhavatāṃ śaraṇaṃ vraje||

namo'stu bodhisattvāya śubhapadmadharāya te|

padmaśrībhūṣitāṃgāya jaṭāmakuṭadhāriṇe||

jinarājaśiraskāya sattvāśvāsapradāya ca|

hīnadīnānukampāya dinakṛdvaracakṣuṣe||

pṛthivīvaranetrāya bhaiṣajyarājakāya ca|

suśuddhasattvanāthāya paramayogadhāriṇe||

mokṣapravaradharmāya mokṣamārgopadarśine|

cintāmaṇiprabhāsāya dharmagaṃjābhipāline||

ṣaṇṇāṃ pāramitānāṃ ca nirdeśanakarāya ca|

bodhimārgopadiṣṭāya sucetanakarāya ca||

111

evaṃ stutvā sa daityendro lokanāthaṃ tamīśvaram|

sāṃjalirmudito natvā punarevamabhāṣata||

rakṣa māṃ durmatiṃ nātha samuddhara bhavodadheḥ|

bodhimārge pratiṣṭhāpya niyojaya śubhe vṛṣe||

adyārabhya sadā nātha triratnaśaraṇaṃ gataḥ|

bodhicaryāvrataṃ dhṛtvā saṃcareyaṃ jagaddhite||

sarvadikṣu sthitān nāthān saṃbuddhāṃśca munīśvarān|

kṛtāṃjaliḥ sadā smṛtvā namāmi śaraṇe sthitaḥ||

yacca dharmaṃ jinaiḥ sarvaiḥ samādiṣṭaṃ jagaddhite|

tatsaddharmamahaṃ dhṛtvā saṃcariṣye sadā śubhe||

sarvāllokadhipān nāthān bodhisattvān jinātmajān|

tānapyahaṃ sadā smṛtvā bhajāni śaraṇe sthitaḥ||

evaṃ tadbhajanaṃ kṛtvā yanmayā sādhitaṃ śubham|

tena syāṃ sarvasattvānāṃ sarvaduḥkhapraśāntikṛt||

glānānāmasmi bhaiajyaṃ bhaveyaṃ vaidya eva ca|

tadupasthāyakaścāpi yāvadrogī punarbhave||

kṣutpipāasāvyathāṃ hanyāmannapānapravarṣaṇaiḥ|

durbhikṣāntarakalpeṣu bhaveyaṃ pānabhojanam||

daridrāṇāṃ ca sattvānāṃ nidhiḥ syāmahamakṣayaḥ|

nānopakaraṇākārairupatiṣṭheyamagrataḥ||

ātmabhāvāṃstathā bhogan sarvaṃ tryadhvagataṃ śubham|

nirapekṣastyajāmyeṣa sarvasattvārthasiddhaye||

sarvatyāgaśca nirvāṇaṃ nirvānārthi ca me manaḥ|

tyaktavyaṃ cenmayā sarvaṃ varaṃ sattveṣu dīyate||

yathāsukhīkṛtaścātmā kartavyo jayatāṃ mayā|

ghnantu nindantu vā nityamākirantu ca pāṃśubhiḥ||

krīḍantu mama kāyena hasantu vilasantu ca|

dattastebhyo mayā kāyaścintayā kiṃ mamānyathā||

112

kārayantu ca karmāṇi yāni teṣāṃ sukhāvahe|

anarthaḥ kasyacinmā bhūnmāmālambya kadācana||

yeṣāṃ kruddhā prasannā vā māmālambya matirbhavet|

sa eva teṣāṃ hetuḥ syānnityaṃ sarvārthasiddhaye||

atyākhyāsyanti māṃ ye ca ye cānye'pyapakāriṇaḥ|

utprāsakāstathānye vā sarve syurbodhibhāginaḥ||

anāthānāmahaṃ nāthaḥ sārtharvāhaśca jāyinām|

pārepsunāṃ ca naubhūtaḥ setuḥ saṃkrama eva ca||

dīpārthināmahaṃ dīpaḥ śayyā śayyārthināmaham|

dāsārthināmahaṃ dāso bhaveyaṃ sarvadehinām||

cintāmaṇirbhadradhaṭaḥ siddhavidyāmahauṣadhiḥ|

bhaveyaṃ kalpavṛkṣaśca kāmadhenuśca dehinām||

pṛthivyādīini bhūtāni niḥśeṣākāśavāsinām|

sattvānāmaprameyāṇāṃ yathābhoogyanyanekadhā||

evamākāśaniṣṭhasya sattvadhātoranekadhā|

bhaveyamupajīvyo'haṃ yāvatsarve na nirvṛtāḥ||

yathā gṛhitaṃ sugatairbodhicittaṃ purātanaiḥ|

te bodhisattvaśikṣāyāmānupūrvyā yathāsthitāḥ||

tadvadutpādayāmyeṣa bodhicittaṃ jagaddhite|

tadvadeva ca tāḥ śikṣāḥ śikṣisyāmi yathākramam||

adya me safalaṃ janma sulabdhāḥ sārasaṃpadaḥ|

adya buddhakule jāto buddhapatro'smi sāmpratam||

tathādhunā mayā kāryaṃ svakulocitakāriṇā|

nirmalasya kule'syāsya kalaṃko na bhavedyathā||

andhaḥ satkālakūṭebhyo yathāa ratnamavāpnuyāt|

tathā kaṃkhacidapyetadbodhicittaṃ mamoditam||

jaganmṛtyuvināśāya jātametadrasāyanam|

jagaddāridrayaśamanaṃ nidhānamidamakṣayam||

113

jagad vyādhipraśamanaṃ bhaiṣajyamidamuttamam|

bhavābdhabhramaṇaśrāntajagadviśrāmapādapaḥ||

durgatyuttaraṇe setuḥ sāmānyaḥ sarvapāpinām|

jagatkleśoṣmaśamana uditaścittacandramāḥ||

jagadajñānatimiraprotsāraṇamahārabiḥ|

saddharmakṣīramathanānnavanītaṃ samutthitam||

sukhabhogabubhukṣitasya vā janasārthasya bhavābdhacāriṇaḥ|

sukhastramidaṃ hyupasthitaṃ sakalābhyāgatasattvatarpaṇam||

jagadadya mayā nimantritaṃ sugatatvena sukhena cāntarā|

purataḥ khalu sarvatāyināmabhinandantu surāsurādayaḥ||

tasmānmayā yajjanaduḥkhadena duḥkhaṃ kṛtaṃ sarvamahākṛpānām|

tadadya pāpaṃ pratideśayāmi yatkheditāstanmunayaḥ kṣamantām||

ārādhanā yādya tathāgatānāṃ sarvātmana dāsamupaimi loke|

kurvantu me mūrdhni padaṃ janaughā nighnantu vā tuṣyatu lokanāthaḥ||

tvāmevāhamṛṣiṃ vrajāmi śaraṇaṃ prāṇairapi prāṇinā-

mekaṃ bāndhavamekeva suhadaṃ śāstāramekaṃ gurum|

trānaṃ traibhuvārttigahvaradarīvyāvarttināṃ prāṇinā-

mācāryaṃ paramarthatattvaviṣaye bhūtārthanāthaṃ vibhum||

manye pūtamivātmabhāvamadhunā śāstuḥ praṇāmodbhavaiḥ

puṇyambhobhirakhaṇḍamaṇḍalaśaśijyotsnāvalī nirmalaiḥ|

ko vā tvaṃ praṇipatya sāndrakaruṇāṃ prahlāditādhyāśayaṃ

tīvrāpāyavatīṃ viṣādanakarīṃ tīrṇāṃ na duḥkhāpagām||

svābhiprāyamato bravīmi sakalaṃ saṃsāramapyutsahe

vastuṃ bhīmabhayānake lokeśvarālaṃkṛte|

na tvevaikapi kṣaṇaṃ surapure saṃbuddhaśūnye jagatyu-

dvṛttakṣatavṛttarākṣasagaṇavyāluptapuṇyotsave||

tadyāvanna patati sarva eva loko durdṛṣṭivratavivṛte pramādakūpe

sarvajñapravacanabhāskare gate'staṃ tattāvadvacanarasāyanairniṣevyam|

114

pāpābhyāsakalaṃkitānyapi yataḥ kalyāṇamitrāśrayāt

toyānīva ghanātyaye vimalatāṃ cetāṃsi gacchantyataḥ|

samyak mitrasamāgamotsavasukhānyāśritya tasmātsadā

sevyāḥ satpuruṣā niratyayaguṇaśrīsampadaṃ vāṃchatā|

evaṃ viniścitya karomi yatnaṃ yathoktaśikṣāpratipattihetoḥ

vaidyopadeśāccalataḥ kuto'sti bhaiṣajyasādhyasya nirāmayatvam||

iti tenāsurendreṇa samākhyātaṃ niśamya saḥ|

lokeśvaraḥ samālokya taṃ baliṃ caivamabravīt||

sādhu sādhu mahārāja yadyevaṃ vratamicchasi|

tāvaccittaṃ samādhāya śikṣāṃ rakṣa prayatnataḥ||

śikṣāṃ rakṣitukāmena citta rakṣayaṃ prayatnataḥ|

na śikṣā rakṣituṃ śakyā calaṃ cittamarakṣatā||

adāntā mattamātaṃgā na kurvantīha tāṃ vyathām|

karoti yāmavīcyādau muktaścittamataṃgajaḥ||

baddhaśceccittamātaṃgaḥ smṛtirajjvā samantataḥ|

bhayamastaṃ gataṃ sarvaṃ sarvaṃ kalyāṇamāgatam||

vyāghrāḥ sihāṃ gajā ṛkṣāḥ sarpāḥ sarve ca śatravaḥ|

sarve narakapālāśca ḍākinyo rākṣasāstathā||

sarve baddhā bhavantyete cittasyaikasya bandhanāt|

cittasyaikasya damanāt sarve dāntā bhavantyapi||

yasmādbhayāni sarvāṇi duḥkhāni vividhānyapi|

cittādeva bhavantīti proktaṃ sarvamunīśvaraiḥ||

tasmāccittaṃ samādhāya smṛtvā rakṣan prayatnataḥ|

cittādeva hi sarvatra bhayaṃ bhadraṃ ca jāyate||

śastrāṇi narake kena ghaṭṭitāni prayatnataḥ|

taptāyaḥkuṭṭimaṃ kena kuto jātāśca tā striyaḥ||

pāpacittasamudbhūtaṃ taṃ tu sarvaṃ jagurjināḥ|

tasmātkaścinna trailokye cittādanyo bhayānakaḥ||

115

adraridraṃ jagatkṛtā dānapāramitā yadi|

jagaddaridramadyāpi sā kathaṃ pūrvatāyinām||

phalena saha sarvasvatyāgacitte jane'khile|

dānapāramitā proktā tasmāt sā cittameva hi||

matsyādayaḥ kva nīyantāṃ mārayeyuryato natān|

labdhe viraticitte tu śīlapāramitā matā||

kiyato mārayiṣyāmi durjanān gaganopamān|

mārite krodhacitte tu māritāḥ sarvaśatravaḥ||

bhūmiṃ chādayituṃ sarvāṃ kutaḥ carma bhaviṣyati|

upānaccarmamātreṇa channā bhavati medinī||

bāhyā bhāvāstathā sarvā na śakyā vārayituṃ kvacit|

svacittameva nivārya kimevānyairnivāritaiḥ||

sahāpi vā ccharīlābhyāṃ mandavṛttena tatfalam|

yatpaṭorekakasyāpi cittasya brahmatādikam||

japāstapāṃsi sarvāṇi dīrghakālakṛtānyapi|

anyacittena mandena vṛthaivetyāha sarvavit||

duḥkhaṃ hantuṃ sukhaṃ prāptuṃ bhramanti te mudhāmbare|

yaiścaitaddharmasarvasvaṃ cittaguhyaṃ na bhāvitam||

tasmātsvādhiṣṭhitaṃ cittaṃ sadā kāryaṃ surakṣitam|

cittarakṣāvrataṃ muktvā kimanyairbahubhirvrataiḥ||

yathā capalamadhyastho rakṣati vraṇamādarāt|

evaṃ durjanamadhyastho rakṣeścittavraṇaṃ sadā||

lābhā naśyantu te kāmaṃ satkāraḥ kāyajīvitam|

naśyatvanyacca kuśalaṃ mā tu cittaṃ kadācana||

asaṃprajanyacittasya śrutacintatabhāvitam|

sachidrakumbhajalavanna smṛtāvavatiṣṭhate||

aneke śrutavanto'pi śraddhāyatnaparā api|

asaṃprajanyadoṣena bhavantyāpattikaśmalāḥ||

116

asaṃprajanyacaureṇa smṛtimoṣānusāriṇaḥ|

upacityāpi puṇyāni muṣitā yānti durgatim||

kleśataskarasaṃgho'yamavatāragaveṣakaḥ|

prāpyāvatāraṃ muṣṇāti hanti sadgatijīvitam||

tasmāt smṛtirmanodvārānnāpaneyā kadācana|

gatāpi pratyupasthāpyā saṃsmṛtvā pāpikīṃ vyathām||

buddhāśca bodhisattvāśca sarvatrāvyāhatakṣaṇāḥ|

sarvamevāgratasteṣāmahaṃ cāpi puraḥsthitaḥ||

iti dhyātvā tathā tiṣṭhan trapādarabhyānvitaḥ|

buddhānusmṛtirapyeva bhavettava muhurmuhuḥ||

saṃprajanyaṃ tadāyāti naiva yātyāgataṃ punaḥ|

smṛtiryadā manodvāre rakṣārthamavatiṣṭhate||

ityevaṃ tvaṃ mahārāja bodhicaryāvrataṃ cara|

triratnaṃ śaraṇaṃ kṛtvā bhaja nityamanusmaran||

etatpuṇyavipākena pariśuddhatrimaṇḍalaḥ|

bodhisattvo mahāsattvo mahābhijño bhaved dhruvam||

tataḥ pāramittāḥ sarvāḥ pūrayitvā yathākramam|

duṣṭamārān vinirjitya saddharmaguṇarāḍ bhaveh||

saddharmaśrīguṇādhāraḥ sarvasattvahitārthabhṛt|

ṣaḍakṣarīmahāvidyāṃ prāpya bhaveḥ samṛddhimān||

tato māragaṇān sarvān jitvārhadvijitendriyaḥ|

prājñaḥ sambodhimāsādya sambuddhapadamāpnutyāḥ||

tadā tvamasurendraśrīnārma tathāgato jinaḥ|

dharmarājo jagannāthaḥ sarvajñorhanmunīśvaraḥ||

sarvavidyādhipaḥ śāstā mahābhijño vināyakaḥ|

samantabhadrakṛcchrīmān guṇākaro bhaviṣyasi||

ime sarve surāstatra śrāvakāste jitendriyāḥ|

niḥkleśā vimalātmāno bhaviṣyanti śubhaṃkarāḥ||

117

tadā tava munīndrasya buddhakṣatre samantataḥ|

kleśānāṃ samudācārā bhaviṣyanti kadāpi na||

ityevaṃ tvaṃ parijñāya samādhāyāsurādhipa|

bodhicaryāvrataṃ dhṛtvā saṃcarasva jagaddhite||

bodhicaryāsamudbhūtaṃ puṇyaṃ naiva kṣiṇotyapi|

sadāpi satfalaṃ dadyādyāvatsaṃbodhinirvṛtim||

boddhicaryādbhavaṃ puṇyaṃ sarvairapi munīśvaraiḥ|

pramātuṃ śakyate naiva mayaikena kathaṃ khalu||

tasmāt sarvaprayatnena viramya kleśasaṃgateḥ|

triratnabhajanaṃ kṛtvā bodhicaryāvrataṃ cara||

yadyevaṃ carase rājan kvāpi na durgatiṃ vrajeḥ|

sadā sadgatisaṃjāto bodhisattvaḥ samṛddhimān||

svaparātmahitaṃ kṛtvā bhuktvā saukhyaṃ sadā bhaveḥ|

saddharmaśrīguṇāpannasatsaukyābhinanditaḥ||

ante gatvā sukhāvatyāmamitābhaṃ jineśvaram|

saṃpaśyaṃśccharaṇaṃ gatvā bhajiṣyasi sadādarāt||

tatsaddharmāmṛtaṃ pītvā saṃbuddhaśrīguṇālayaḥ|

saṃbuddhapadamāsādya sunirvṛtimavāpsyati||

ityādiṣṭaṃ jagacchāstrā lokeśvareṇa saddhiyā|

śrutvā so'surendro'pi mumoda bodhisādhane||

atha baliḥ sa daityendrastaṃ lokādhipatīśvaram|

mahārājarddhisatkāraiḥ samārcayat pramoditaḥ||

tataḥ pādāmbuje natvā sāṃjaliḥ saṃprasāditaḥ|

saṃbodhipraṇidhiṃ dhṛtvā punarevamabhāṣata||

aho guṇamayaṃ kṣetraṃ sarvadoṣavivarjitam|

yatrādya ropitaṃ bījamadya saṃpadyate falam||

yāvatra prāṇinaḥ sarve bodhisattvā bhavantyapi|

tāvatsattvahitārthāya care'haṃ bodhisaṃvaram||

118

utpādayāmi saṃbodhau cittaṃ nātha jagaddhite|

nimantraye jagatsarvaṃ dāridrayānmocayāmi tat|

vyāpādākhilacittaṃ tadīrṣyāmātsaryadurmatim|

nādyāgreṇa dhariṣyāmi yāvannāpsyāmi nirvṛtim||

brahmacaryaṃ cariṣyāmi kāyānstyakṣyāmi pāpakān|

buddhānāmanuśikṣye'haṃ śīlasaṃyamasaṃvaram||

no'haṃ tvaritarupeṇa bodhiṃ prāptuṃ samutsahe|

bhavāntakoṭimicchāmi sthātuṃ sattvasya kāraṇām||

kṣetrān viśodhayiṣyāmi cāprameyān samantataḥ|

nāmadheyaṃ kariṣyāmi daśasu dikṣu viśrutam||

kāyavācomanaskarma śodhayiṣyāmi sarvathā|

bodhimārge pratiṣṭhāpya cārayiṣye jagacchubhe||

triratnabhajanaṃ kṛtvā yāvatra nirvṛtiṃ gataḥ|

bodhicaryāvrataṃ dhṛtvā kariṣyāmi jagaddhitam||

iti me niścayaṃ śāstastadbhavān saṃprasīdatu|

bhavatprasādamāsādya bodhisattvo'smi sāmpratam||

iti taduktamākarṇya lokeśvaraḥ prasāditaḥ|

taṃ baliṃ bodhitaṃ paśyan punarevamupādiśat||

yadyevaṃ te mano bodhicaryāvrate suniścitam|

hitārthaṃ te pravakṣyāmi tacchṛṇuṣva samāhitaḥ||

yasya puṇye'bhilāṣo'sti tena pūjyā jināssadā|

tena saṃlabhyate puṇyaṃ saṃbodhiguṇasādhanam||

yasya jñāne rucistena śrotavyaṃ yogamuttamam|

tataḥ saṃprāpyate jñānaṃ saṃbodhipadasādhanam||

yasya bhogye rucistena kartavyaṃ dānamīpsitam|

tato'bhivāṃchitaṃ bhogyaṃ prāpyate śrīguṇānvitam||

yasya svarge'bhilāṣo'sti suśīlaṃ tena dhāryatām|

tato divyamahatsaukhyaṃ labhyate śrīguṇāspadam||

119

pratibhāṇārthikenāpi kartavyaṃ gurugauravam|

tena saṃprāpyate nūnaṃ pratibhāṇaṃ mahattaram||

saṃdhāraṇārthikenāpi bhāvanīyā nirātmatā|

tenābhilabhyate muktirbhavacāraṇabandhanāt||

sukhārthikena tyaktavyā pātakābhiratirmatiḥ|

tena saṃlabhyate saukhyaṃ subhadraṃ nirupadravam||

sattvahitārthikenāpi dhartavyaṃ bodhimānasam|

tena sattvahitaṃ kṛtvā prāpyate bodhiruttamā||

maṃjusvarārthikenāpi vaktavyaṃ satyameva hi|

tena maṃjusvaro satyavādī bhavati sanmatiḥ||

śuddhaguṇārthikenāpi sevitavyaḥ susadguruḥ|

tena sadguṇasaṃpattiśrīsamṛddho bhavatyapi||

śamathe rucyate tena kāryā satsaṃgacāraṇā|

vipaśyanārthikenāpi pratyavekṣyātmaśūnyatā||

tathā hi sarvadoṣāṇāaṃ vyuopaśantirbhaved bhave||

brahmalokārthikenāpi dhāryā brahmavihāritā|

tayā brahma samāsādya parā gatiravāpyate||

nṛdevaśryarthikenāpi dhartavyaṃ daśakauśalam|

tena surendrasampattitvamchrīḥ saṃprāpyate dhruvam||

sunirvāṇārthikenāpi kāryaṃ jñānabhiyojanam|

teneva sakalān mārān jitvā saṃbodhimāpnuyāt||

bodhiguṇārthikenāpi sevitavyaṃ triratnakam|

tena bodhimatiṃ prāpya nirvṛtipadamāpnuyāt||

evaṃ vijñāya daityendra saddharmasukhasādhanam|

mayā te hitamākhyātaṃ budhvā dhartuṃ yadīcchasi||

viramya tīrthikāsaṃgāt triratnaśaraṇaṃ gataḥ|

bodhicaryāvrataṃ dhṛtvā saṃcarasva jagaddhite||

evaṃ kṛtvāsurendra tvaṃ bodhisattvo jinātmajaḥ|

mahāsattvo mahābhijño sarvalokādhipo bhaveḥ||

120

evaṃ yo carate nātra kleśavyākulitāśayaḥ|

māracaryāguṇasakto'satpathe saṃcariṣyate||

tato'tikleśitātmā sa daśākuśalasaṃrataḥ|

bhūyo'tipātake ghore nirviśaṃkaścariṣyati||

tato'tiduritātmā sa dāruṇaduḥkhatāpitaḥ|

duḥsahakleśarāgāgnidagdhāṃgaḥ paritapyate||

tadā tasya suhatatrātā kaścideko'pi naiva hi|

tathāticirarogārttaḥ kṛcchreṇa sa mariṣyata||

tataḥ sa yamadūtena badhvā saṃtarjya neṣyate|

tatra paśyan sa sarvatra sarvān duṣṭān bhayaṃkarān||

paśyed vṛkṣān pradīptāgnijvālāmālātibhīṣaṇān|

pūyaśoṇitasaṃpūrṇāṃ bhīmāṃ vaitaraṇīṃ nadim||

tān dṛṣṭvā sa paritrasto vikalo dīnamānasaḥ|

vimohito viṣaṇṇātmā tiṣṭhet trāsaviṣārditaḥ||

tataste yamadūtāstaṃ kālapāśairnibadhya ca|

kṣuradhārocite mārge krāmayeyurbalād drutam||

tatpādaśīrṇamāṃsāni kākagṛdhrolūkādayaḥ|

pakṣiṇaḥ śvaśṛgālāśca bhakṣeyu rudhirāṇyapi||

punerevaṃ samudbhūto bhaviṣyato viśīrṇito|

evaṃ sa mahatīṃ pratyanubhavennarake vyathām||

tato'vatārya bhūyastaṃ badhvā te yamakiṃkarāḥ|

tīkṣṇakaṇṭācitte mārge krāmayeyuritastataḥ||

ekaikāṃghritale tasya paṃcapaṃcaśatānyapi|

kaṇṭakānyatitīkṣṇāni pravekṣyanti samantataḥ||

tatra sa caṃkramāśaktātattīvravedanārditaḥ|

kiṃ mayā prakṛtaṃ pāpamityuktvābhirudanakramet||

tacchrutvā yamadūtāste raktākṣā bhīiṣaṇananāḥ|

tato'vatārya taṃ duṣṭaṃ vadeyurevemagrataḥ||

121

are pāpina kimatraivamidānīmanuśocase|

avaśyaṃ yatkṛtaṃ karma bhogyameva hi tatfalam||

yattvayā prakṛtaṃ pāpaṃ tatfalaṃ bhuktamatra hi|

yadi na prakṛtaṃ pāpaṃ bhuṃjyānaivātra tatfalam||

dharmaste vidyate naiva tattrātā nātra kaścana|

dharma eva suhattrātā sarveṣāṃ bhavacāriṇām||

yattvaya kāmaraktena vilaṃghya sadgurorvacaḥ|

asanmitrānurāgeṇa prakṛtaṃ pātakaṃ bahu||

hatvāpi prāṇino'nekā bhuktāstvayā pramodinā|

adattamapi cāhṛtya bhuktam dravyaṃ tvayā balāt||

adharmaratirogeṇa bhuktāścāpi parayiyaḥ|

yaśojīvitadravyārthe prabhāṣitaṃ mṛṣā vacaḥ||

paiśunyavacasā bhedaṃ suhṛdāṃ ca kṛtaṃ tvayā|

loke bhinnapralāpena prakṛtaṃ vairavigraham||

pāruṣyavacasākruṣya santo'pi paribhāṣitāḥ|

parasvaviṣaye lobhāttṛṣṇākliṣṭaṃ manastava||

sādhūnāmarhatāṃ cāpi vyāpādamapi cintitam|

mithyādṛṣṭipramādena svaparātmāhitaṃ kṛtam||

evam nānāvidhānena kleśābhimāninā tvayā|

prabhuktvaiva yathākāmaṃ saṃcaritvā yathecchayā|

sādhitaṃ pāpamevaivaṃ dharmaṃ kiṃcinna sādhitam||

bhuktvaiva kevalaṃ bhogyaṃ yathākāmaṃ pramodinā|

krīḍītvā paśunevaivaṃ dukha hetu tvayārjitam||

saddharmasādhanaṃ cittamutsāhitaṃ na te kvacit|

tenātraivaṃ mahaddukhaṃ tvayā durātmanā||

nāpi kiṃcit tvayā dattamarthibhyaḥ dravyamīpsitam|

dṛṣṭvāpi paradehāni manaste roṣadūṣitam||

122

śīlaṃ te vidyate naiva kiṃcidapi ca saṃyame|

kṣāntirna bhāvitā naiva sattveṣu duḥkhiteṣvapi||

na kṛtaṃ śāsane bouddhe satkārabhajanotsavam|

triratnasmaraṇaṃ kṛtvā dhyānaṃ nāpi jagaddhitam||

prajñāpi sādhitā naiva saddharmaguṇasādhanī|

triratnastūpabimbānāṃ dṛṣṭvāpi nānumoditam|

satkāraṃ bhajanaṃ naiva kiṃcidapi kṛtaṃ tvayā||

pradakṣiṇāni kṛtvāpi vandipvāpi kadācana|

smṛtvā nāma gṛhītvāpi na hi saṃsādhitaṃ śubham||

saddharmabhāṣitaṃ kvāpi śrutaṃ tvayā kadāpi na|

sāṃghikānāṃ ca satkāraṃ kṛtaṃ nāpi kadācana||

dharmagaṇḍīninādaṃ ca śrutaṃ tvayā kadāpi na|

kiṃcidapi na te dharme mano'bhilaṣate kvacit||

tenātra dāruṇaṃ duḥkhaṃ tvayāptaṃ sāmprataṃ dhruvam|

yenaiva yatkṛtaṃ karma tenaiva bhujyate falam||

iti tairgaditaṃ śrutvā sa pāpī paritāpitaḥ|

teṣāṃ puro rudannaivaṃ brūyācca niḥśvasan śanaiḥ||

aśrāddho'haṃ tadā dharme triratnaguṇaniḥspṛhaḥ|

asanmitropadeśena prāramandurite sadā||

tadbhavadbhiḥ kṛpābuddhayā kṣantavyā me'parādhatā|

rakṣitavyāhamātrāpi yuṣmābhirapi sarvathā||

iti tatprārthitaṃ śrutvā sarve te yamakiṃkarāḥ|

taṃ badhvā yamarājasya purataḥ sahasā nayet||

taṃ dṛṣṭvā yamarājo'pi samupānītamagrataḥ|

tān sarvān kinnarān paśyan sahasaivamupādiśet||

kimatra me upānītaḥ pāpiṣṭho'yaṃ hi durmatiḥ|

yadasya pāpino draṣṭumapi necchāmyahaṃ mukham||

gacchataivaṃ nibadhvāpi darśayata svakarmatām|

yatra karmafalaṃ bhogyaṃ tatrainaṃ nayata drutam||

123

iti rājñā samādiṣṭaṃ śrutvā te yamakinnarāḥ|

taṃ badhvā sahasā nītvā kālasūtre'tidāruṇe|

kṣiptvā śaktiśataiḥ kāye prahareyuranekadhā||

tathā sa vidhyamāno'pi śaktiśatairanekadhā|

duḥsahavedanāṃ bhuktvā jīvannaiva tyajedasūn||

tathāpi taṃ mahāduṣṭaṃ jīvantaṃ taṃ samīkṣya te|

badhvā cāgnikhadāmadhye kṣiptvā kuryurvidāhitam||

tathāpi jīvito naiva tyajet prāṇaṃ sa kilviṣī|

sarvāṃgadagdhitaścāpi tiṣṭhet praśvasya mohitaḥ||

tathāpi tamamuktāsuṃ dṛṣṭvā te yamakiṃkarāḥ|

kṣiptvā tasya mukhe taptaṃ bhakṣayeyurayoguḍam||

tena tasya mukhamoṣṭhau jihvā dantā ca kaṇṭhakam|

hadayamantraguṇā dagdhā sarvāṃgo'pyabhidhakṣyate||

tato nidagdhakāyo'sau pāpī tyaktvā tadāśrayam|

anyatra narake janma labdhvaivaṃ duḥkhamāpsyate||

evameva mahārāja daśākuśalacāriṇaḥ|

sarve te pāpino duṣṭā bhuṃjante narake vyathām||

kaścittrātā tadā teṣāṃ nāstyeva tatra nārake|

yāvanna kṣīyate karma tāvadduḥkhaṃ samantataḥ||

puṇyameva suhṛttrātā sarvabhavacāriṇaḥ|

pāpino narakāsīnāḥ svargāsīnā hi puṇyinaḥ||

tasmādrājanviditvaivaṃ saṃsārabhadravāṃchibhiḥ|

duḥkhaṃ hantuṃ sukhaṃ prāptuṃ kartavyaṃ puṇyameva hi||

puṇyena jāyate kvāpi durgatau na kadācana|

sadā sadgatisaṃjātā bhavanti śrīguṇālayāḥ||

puṇyavāṃllakṣmīmāṃchrīmān guṇavān buddhimān kṛtī|

sarvavidyākalābhijñaḥ sarvasattvārthabhṛdbhavet||

suśīlo saṃyamī dhīraḥ kṣāntimān vīryavān balī|

samādhiguṇavān prājñaḥ sarvadharmādhipo bhavet||

124

bodhicittamapi prāpya sarvasāttvahitārthabhṛt|

bodhisattvo mahāsattvaḥ saṃbuddhaguṇasādhakaḥ||

bodhicaryāvrataṃ dhṛtvā saṃcareta jagaddhite||

tato'bhisuhṛt kṛpātmā sa pariśuddhatrimaṇḍalaḥ|

niḥkleśo'rhat tridhāṃ bodhiṃ prāpya nirvṛtimāpnuyāt||

iti vijñāya rājendra yadi saṃbodhimicchasi|

viramya tīrthikāsaṃgād bodhicaryāvrataṃ caran||

sarvasattvahitaṃ kṛtvā caturbrahmavihāradhṛk|

triratnabhajanaṃ kṛtvā sādhaya puṇyasanmaṇim||

yadyevaṃ sādhyate puṇyaṃ bhaverevaṃ maharddhimān|

saddharmaratnamāsādya trilokādhipatirbhavet||

ityevaṃ samupādiṣṭaṃ lokeśena niśamya saḥ|

balistatheti vijñapya prābhyanandanprabodhitaḥ||

tataḥ sa daityarājendrastaṃ trailokādhipaṃ gurum|

mahadrājarddhisatkāraiḥ samabhyarcya pramoditaḥ||

divyaratnamayojjvālaṃ maulikuṇḍalabhūṣaṇam|

muktikāhāratnādin dakṣiṇān samaḍhaukayet||

tataḥ pradakṣiṇānkṛtvā sāṃjaliḥ saṃpramoditaḥ|

tatpādāmburuhe natvā samālokyaivamabravīt||

bhagavaṃllokarājendra bhavatkṛpāprasādataḥ|

pavitrībhūtamātmānaṃ bhavati me'dhunā dhruvam||

sarvadāhaṃ jagannātha bhavatāṃ śaraṇāśritaḥ|

triratnabhajanaṃ kṛtvā saṃcare bodhisaṃvare||

tanme'nugrahamādhāya sadaivaṃ draṣṭumarhati|

kṣamitvā cāparādhatvaṃ putravat pālayasva mām||

bhavānatraivamāśritya saddharmaṃ samupādiśat|

asmadanugrahaṃ kṛtvā vijayituṃ sadārhati||

ityevaṃ prārthine tena balinā sa jagatprabhuḥ|

lokeśvaro mahāsattvastaṃ vilokyaivamādiśat||

125

nāhaṃ sadātra tiṣṭheyaṃ bahu kāryaṃ mamāsti hi|

tato'haṃ jetakodyāne vihāre sugatāśrame|

sadevāsuralokānāṃ sannipātā bhavatyapi||

tatra taṃ trijagannāthaṃ viśvabhuvaṃ munīśvaram|

saṃbuddhaṃ draṣṭumicchāmi tadgamiṣyāmi sāmpratam||

tattvaṃ yathā parijñātaṃ tathā kṛtvā samāhitaḥ|

bodhicaryāvrataṃ dhṛtvā sukhaṃ cara sadā śubhe||

iti śāstā samādiṣṭaṃ śrutvā sa balirādarāt|

tatheti prativanditvā prābhyanandattamīśvaram||

evaṃ sa trijagannātho lokeśvaro jinātmajaḥ|

taṃ baliṃ samanuśāsya pratasthau bhāsayanstataḥ||

saṃcarantaṃ tamālokya sajanaḥ so'surādhipaḥ|

dūrataḥ sāṃjalīrnatvā saṃpaśyan svālayaṃ yayau||

tadārabhyāsurendro'sau bodhicaryāvrataṃ dadhat|

triratnabhajanaṃ kṛtvā sadārajjagaddhite||

sarve tasya janāścāpi triratnabhajane ratāḥ|

tathā bodhivrataṃ dhṛtvā prācaranta sadā śubhe||

ityādiṣṭaṃ munīndreṇa śrutvā sarve sabhāśritāḥ|

lokāḥ saddharmaṃ vāṃchantaḥ prābhyanandan prabodhitāḥ||

||iti balisaṃbodhanabodhimārgāvatāraṇaprakaraṇam||

