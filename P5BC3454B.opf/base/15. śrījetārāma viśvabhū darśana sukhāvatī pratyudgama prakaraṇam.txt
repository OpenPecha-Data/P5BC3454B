atha sarvanīvaraṇaviṣkambhī sa jinātmajaḥ|

sāṃjaliḥ śrīghanaṃ natvā samālokyaivamabravīt||

bhagavan sa mahāsattvo lokeśvarastataścaran|

kutra sattvān samuddhartuṃ saṃprayātastadādiśa||

iti taduktamākarṇya bhagavan sa munīśvaraḥ|

sabhāṃ viṣkambhinaṃ taṃ ca samālokyaivamādiśat||

tato'pyantarhitaścāsau lokeśvaro viyadgataḥ|

saṃbhāsayan jagallokaṃ sthitvā caivaṃ vyacintayat||

153

jetārāme vihāre'dya sarvadevāsurādayaḥ|

lokāḥ sametya saddharmaṃ śrotuṃ sabhāsamāśritāḥ||

ahamapi munīndraṃ taṃ viśvabhuvaṃ jagadgurum|

vandituṃ tasya dharmaṃ ca śrotuṃ gaccheyaṃ sāmpratam||

iti dhyātvā sa lokeśvaraḥ prabhāsayan samantataḥ|

prahlādayan jagallokaṃ jetārāmamupācarat||

tatra sa samupāviśya saṃpaśyanstaṃ munīśvaram|

sarvāvatīṃ sabhāṃ tāṃ ca saṃbhāsayannupāsarat||

taṃ dṛṣṭvā samupāyātaṃ gaganagaṃja utthitaḥ|

upetya taṃ muniṃ natvā sāṃjalirevamabravīt||

bhagavannayamāyātaḥ katamassugatātmajaḥ|

bodhisattvo jagallokaṃ prabhāsayan samāgataḥ||

iti tatpṛṣṭamālokya viśvabhūḥ sa munīśvaraḥ|

lokeśvaro'yamāyāta iti paśyanstamabravīt||

tatropetya sa lokeśo bodhisattvo vilokayan|

tridhā pradakṣiṇīkṛtya viśvabhuvo jagadguroḥ|

sāṃjaliḥ praṇatiṃ kṛtvā vāmapārśve samāśrayat||

kaccite kuśalaṃ kāye śrāntaḥ klāntaśca māsyapi|

ityevaṃ kuśalaṃ pṛṣṭvāpṛcchat sa bhagavān punaḥ||

kulaputra tvayā kutera sattvāḥ samuddhṛtāḥ|

kiyanto bodhayitvā ca niyujya sthāpitā śubhe||

iti pṛṣṭe munīndrena lokeśvaraḥ sa āditaḥ|

vistareṇa munīndrasya pura evaṃ nyavedayat||

pretalokeṣu ye sattvāḥ pretāḥ sūcīmukhādayaḥ|

te'pi sarve mayoddhṛtya saṃpreṣitāḥ sūkhāvatīm||

ye cāvīcau nimagnāste sarve mayā samuddhṛtāḥ||

kālasūtre ca ye sattvā ye cāpi rauravāśritāḥ|

hāhe ca tapane ye ca śītodake caye sthitāḥ||

154

asicchade ca ye sattvāḥ saṃvṛte cāpi ye sthitāḥ|

evamanyatra sarvatra narakeṣu samāsthitāḥ||

te'pi sarve mayoddhṛtya saṃpreṣitāḥ sukhāvatīm||

ye cāpi pāpino duṣṭāste'pi mayā prayatnataḥ|

bodhayitvā pratiṣṭhāpya bodhimārge niyojitāḥ||

tathā kāṃcanabhūmyāṃ ca sattvā ye'dhomukhāḥ|

api te sarve'pi mayā yatnād bodhimārge niyojitāḥ||

tathā rupamayībhūmyāṃ sattvāḥ puruṣapuṃgalāḥ|

te'pi mayā prayatnena bodhimārge niyojitāḥ||

tataścāyomayībhūmyāṃ pātāle nivasanti ye|

balipramukhadaityāśca durdāntā madamāninaḥ||

te'pi sarve mayā yatnād bodhayitvā prasāditāḥ|

bodhimārge pratiṣṭhāpya cārayitvā jagaddhite||

tamo'ndhakārabhūmyaṃ ca ye sattvā yakṣarākṣasāḥ|

te sarve bodhimārgeṣu bodhayitvā niyojitāḥ||

śuddhāvāse devaloke sukuṇḍalādayo'marāḥ|

bodhayitvā prayatnena bodhimārge niyojitāḥ||

tataḥ siṃhaladvīpe ca rākṣasyo'pi prayatnataḥ|

bodhayitvā bodhimārge sarvāḥ sthāpitā mayā||

vārāṇasyāṃ ca ye'medhyanimagnāḥ kṛmayo'pi te|

sarve mayā samṛddhṛtya saṃpreṣitāḥ sukhāvatīm||

tato māgadhikā lokā duṣṭā api prayatnataḥ|

bodhayitvā bodhimārge niyujya pālitā mayā||

evamanye'pi sattvāśca duṣṭāḥ pātakino'pi te|

sarve mayā samuddhṛtya saṃpreṣitāḥ sukhāvatīm||

evaṃ bhūtāḥ piśācāśca pretāścāpi niśācarāḥ|

sarve pāpino magnāḥ sarveṣu narakeṣvapi|

mayā samuddhṛtya saṃpreṣitāḥ sukhāvatīm||

155

tiryaṃco'pi sarve sadgatau sthāpitā mayā|

te'pi mayā samuddhṛtya saṃpreṣitāḥ sukhāvatīm||

evaṃ nāgāśca daityāśca yakṣagandharvakinnarāḥ|

kumbhāṇḍā rākṣyaścāpi duṣṭā darpābhimāninaḥ||

te'pi sarve prayatnena bodhimārge mayeritāḥ||

evaṃ ca mānavā duṣṭāḥ pāpiṣṭhā api yatnataḥ|

śodhayitvā samālokya bodhimārge niyojitāḥ||

evaṃ divyasukhāraktā devāścāpi prayatnataḥ|

bodhayitvā mayā sarve bodhimārge niyojitāḥ||

evaṃ sarve'pi sattvāśca traidhātukanivāsinaḥ|

bodhimārge pratiṣṭhāpya preṣaṇīyāḥ sukhāvatīm||

evaṃ sarvān samālokya samuddhṛtya samantataḥ|

bhavatāṃ darśanaṃ kartumihāhamāgato'dhunā||

bhavatāṃ darśanaṃ prāpya sāfalyaṃ me pariśramam|

ito'haṃ bhagavaṃcchāstā gamiṣyāmi sukhāvatīm||

bhavāniha samāśritya puṇyābhairbhāsayan jagat|

saddharmam sarvadādiśya viharatu jagaddhite||

iti tena samākhyātaṃ śrutvā sa saṃpraharṣitaḥ|

gaganagaṃja ālokya lokeśamevamavravīt||

aho īdṛkmahābhijñaṃ dṛṣṭaṃ śrutaṃ na kasyacit|

saṃbuddhānāṃ na vidyante tatkasyānyasya vidyate||

ityuktvā sa mahāsattvo gaganagaṃja utthitaḥ|

tasya lokeśvarasyāgre sāṃjaliḥ samupācaran||

mā tvaṃ śrānto'si lokeśa kaccitte kauśalaṃ tanau|

iti pṛṣṭvā padāmbhoje natvā paśyan samāśritaḥ||

ityevaṃ tena saṃpṛṣṭe lokeśvaro niśamya te|

gaganagaṃjamālokya sasmita evamabravīt||

nātrāhaṃ bhavatāṃ madhye śrāntaḥ kliṣṭo'pi vā care|

bhavatāṃ darśanenāpi kauśalyaṃ mama sarvataḥ||

156

iti tena samādiṣtaṃ niśamya saṃpramoditaḥ|

gaganagaṃja ālokya taṃ lokeśamabhāṣata||

sadātrāsmaddhite śāstarviharasva kṛpāmate|

bhavaddharmāmṛtaṃ pītvā kariṣyāmo jagaddhitam||

iti taduktamākarṇya lokeśvaro jinātmajaḥ|

gaganagaṃjamālokya taṃ punarevamabravīt||

nāhaṃ sadeha tiṣṭheyaṃ sarvatrāpi careya hi|

yathā mayā pratijñātaṃ kartavyaṃ tajjagaddhitam||

sarve sattvā mayālokya bodhayitvā prayatnataḥ|

bodhimārge pratiṣṭhāpya preṣaṇīyāḥ sukhāvatīm||

tatsattvān samuddhṛtya śodhayitvābhibodhayan|

bodhimārge pratiṣṭhāpya gamiṣyāmi sukhāvatīm||

tadbhantaḥ sadāpyevaṃ saṃbuddhaśaraṇāśritāḥ|

bodhicaryāvrataṃ dhṛtvā viharantu jagaddhite||

sadā vo maṃgalaṃ bhūyātkārye saṃbodhisādhane|

saṃsidhyatu jagadbhadrasādhanaśrīḥ samṛddhyatu||

ityādiṣṭaṃ jagadbhartrā śrutvā sa saṃpraharṣitaḥ|

gaganagaṃja enaṃ ca samālokyaivamabravīt||

bhavatāmapi sidhyantu kāryāṇi trijagaddhite|

maṃgalaṃ ca sadā bhūyāt saṃbodhiśrīḥ samṛddhyatu||

ityevaṃ tau mahāsatvau pṛṣṭvānyonyaṃ sakauśalam|

mithau bhadrāśiṣaṃ datvā tūṣṇībhūtvāvatiṣṭhatuḥ||

tadāsau bhagavāṃcchāstā viśvabhūstān sabhāśritān|

sarvāṃllokān samālokya saddharmaṃ samupādiśat||

śṛṇvantu kulaputrā yatsaṃbodhijñānasādhanam|

saddharmaṃ tanmayākhyātaṃ sattvānāṃ bhadrakāraṇam||

prathamaṃ bodhisattvena saṃbodhijñānasiddhaye|

saṃbodhiṃ praṇidhiṃ kṛtvā kartavyaṃ dānamīpsitam||

157

tato viramya pāpebhyo daśabhyo'pi samādarāt|

śuddhaśīlaṃ samādhāya caritavyaṃ susaṃvaram||

tataḥ kleśān vinirjitya caturbrahmavihāriṇaḥ|

kṣāntivrataṃ sadā dhṛtvā caritavyaṃ jagaddhitam||

tato dharmamahotsāhaṃ dhṛtvā sattvārthasādhane|

pāpamitrāratiṃ tyaktvā sādhanīyaṃ mahadguṇam||

tato duṣṭāśayaṃ tyaktvā kāmabhogyavirāginā|

sudhīracittamādhāya dhyātavyaṃ trijagaddhitam||

tato durmitrasaṃrāgaṃ tyaktvā saṃbodhirāginā|

prajñābdhau bodhisadratnaṃ sādhanīyaṃ jagacchubhe||

etāḥ pāramitāḥ ṣaḍ vā pūrayitvā yathākramam|

sarvān māragaṇān jitvā saṃbodhijñānamāpsyate||

tata evaṃ mahābhijñaśrīīsaṃpadvīryasadguṇaiḥ|

sarvasattvahitaṃ kṛtvā saṃbuddhapadamāpsyate||

evaṃ yūyaṃ parijñāya saṃbuddhatvaṃ yadīcchatha|

evaṃ pāramitāḥ sarvāḥ pūrayadhvaṃ yathākramam||

saṃbodhipraṇidhiṃ dhṛtvā caturbrahmavihāriṇaḥ|

triratnabhajanaṃ kṛtvā saṃcaradhvaṃ jagaddhite||

etatpuṇyānubhāvena sarve yūyaṃ jitendriyāḥ|

arhantaḥ prāpya saṃbodhiṃ saṃbuddhapadamāpsyatha||

ityādiṣṭaṃ munīndreṇa viśvabhuvā niśamya te|

sarve lokāḥ sabhāsīnastathetyabhyanumoditāḥ||

viśvabhuvaṃ munīndraṃ taṃ tantralokādhipeśvaram|

kṛtāṃjalipuṭā natvā svasvālayaṃ yayurmudā||

tato lokeśvaro gatvā khe'gnipiṇḍa ivojjavalan|

saṃbhāsayan jagallokaṃ drutaṃ sukhāvatīṃ yayau||

ityevaṃ trijagattrāturlokeśasya mahātmanaḥ|

viśvabhuvā samādiṣṭaṃ mahābhijñaṃ mayā śrutam||

158

dṛṣṭaṃ cāpi tathā tasya lokeśasya jagatprabhoḥ|

mahābhijñānubhāvatvaṃ mayā tadvo nigadyate||

evaṃ tasya mahābhijñaṃ matvā yūyaṃ samādarāt|

dhyātvā smṛtvā samuccārya nāmāpi bhajatābhavam||

ye tasya śaraṇe sthitvā dhyātvā smṛtvāpi sarvadā|

nāmāpi ca samuccārya bhajanti bodhimānasāḥ||

durgatiṃ te na gacchanti kadācana kvacidbhave|

sadā sadgatisaṃjātāḥ saddharmaguṇasādhinaḥ||

bhadraśrīguṇasaṃpattisamṛddhisiddhibhāvinaḥ|

sadā loke śubhaṃ kṛtvā prānte yāyuḥ sukhāvatīm||

tatrāmitābhanāthasya pītvā dharmāmṛtaṃ sadā|

trividhāṃ bodhimāsādya saṃbuddhapadamāpnuyuḥ||

ityādiṣṭaṃ munīndreṇa śrīghanena niśamya te|

sarve lokāḥ sabhāsīnāḥ prābhyanandan prabodhitāḥ||

||iti śrījetārāmaviśvabhūdarśanasukhāvatīpratyudgamaprakaraṇaṃ samāptam||

