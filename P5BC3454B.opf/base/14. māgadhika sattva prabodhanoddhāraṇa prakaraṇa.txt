atha gaganagaṃjo'sau bodhisattvaḥ pramoditaḥ|

viśvabhuvaṃ munīndraṃ taṃ praṇatvaivamuvāca ca||

bhagavan sa mahābhijñaḥ kadeha samupāsaret|

idānīṃ kva prayāto'sau hyetadādeṣṭumarhati||

iti saṃprārthite tena viśvabhūḥ sa munīśvaraḥ|

bodhisattvaṃ tamālokya sabhāṃ cāpyevamabravīt||

tato'sau trijagannātho vārāṇasyāṃ viniścaran|

sattvān paśyan samuddhartuṃ magadhe'bhigato'dhunā||

148

tatra sa samupāśritya durbhikṣaparipīḍitān|

nṛmāṃsānyapi bhuṃjānān pibato rudhirāṇyapi||

parasparaṃ yudhyamānān mahāpātakacāriṇaḥ|

kleśāgnitāpitān duṣṭān saṃpaśyannanupṛcchati||

kasmādyūyamihānyonyaṃ yuddhaṃ kṛtvāvirodhitāḥ|

nṛmāṃsānyapi bhuktvaivaṃ pītvā nṛrudhirāṇyapi||

kleśāgnidahitātmāno mahāpātacāriṇaḥ|

bhūtayakṣā iva kṣurāśvarathaivamabhadrake||

iti tatpṛṣṭamālokya sarve te durjanā api|

tatpuṇyāṃśuparispṛṣṭā bhavanti damitāśayāḥ||

tataḥ sarve'pi te tasya purataḥ samupāśritāḥ|

taṃ samīkṣya mahāsattvaṃ nivedayanti tadvṛtim||

sādho yadatra durbhikṣamahotpātaṃ pravartate|

tannātra vidyate kiṃcidannaṃ pānaṃ ca bhojanam||

viṃśativarṣaṃjāto sa dahatiḥ pravartitā|

tatkṣuttṛṣṇāgnisaṃdagdhāḥ sarve'tikleśitā vayam||

yadevaṃ kleśasaṃtaptā duḥsahavedanāturāḥ|

niḥsnehā nirdayāḥ krūrāścāṇḍālavṛtticāriṇaḥ||

tadanyonyaṃ nihatyāpi yuddhaṃ kṛtvā divāniśam|

nṛmāṃsānyapi bhuṃjānāḥ pītvā nṛrudhirāṇyapi||

kṛtvātidāruṇaṃ karma mahāpātakacāriṇaḥ|

svātmānameva saṃtṛpya pālayantaścarāmahe||

viṃśativarṣaparyāptaṃ kāntāramiha vartate|

abhakṣyānyapi tadbhuktvā pālayāmaḥ svajīvitam||

tadbhavān yadi śaknoti durbhikṣaṃ śamayanniha|

kṛtvā subhikṣamasmākaṃ trātā bhavitumarhati||

iti taiḥ kathitaṃ śrutvā bodhisattvaḥ sa ṛddhimān|

gatvā khe vividhaṃ dravyaṃ pravarṣayati sarvataḥ||

149

prathamamaudakaṃ varṣaṃ pravartitaṃ samantataḥ|

tad dṛṣṭvā te janāḥ sarve sāścaryaharṣitāśayāḥ||

tad mṛtaṃ sukhaṃ pītvā yathecchayā pramoditāḥ|

saṃtṛptarisantuṣṭā bhavanti prīṇītāśrayāḥ||

tataścāsau mahābhijño bhogyāni vividhāni ca|

supiṣṭādīni khādyāni varṣayati samantataḥ||

tāni dṛṣṭvā ca te sarve samāgṛhya yathecchayā|

prabhuktvā sukhamāsādya tiṣṭhanti vismayānvitāḥ||

yadāhāreaṇa saṃtṛptāḥ sarve te saṃpramoditāḥ|

tadā dhānyādisarvāṇi vrīhiśasyāni varṣayan||

vividhāni ca vastrāṇi dravyāṇi vividhānyapi|

sarvāṇi dhāturatnāni sarvāṇi bhūṣaṇāni ca||

varṣayaṃstatra sarvatra karoti tān pramoditān|

taddṛṣṭvā sakalā lokā bhavanti vismayānvitāḥ||

tāni sarvāṇi te sarve dṛṣṭvādāya yathecchayā|

pūrayitvā gṛhe koṣṭhe bhavanti pratinanditāḥ||

yadā teṣāmabhiprāyaṃ sarvesāmanusidhyate|

tadā te nanditāḥ sarve sametyekānta āśritāḥ||

parasparaṃ samālokya sāścaryaharṣitāśayāḥ|

aho kasyānubhāvo'yamityuktvā samupāsthitāḥ||

tadāsau trijagacchāstā vṛddhamekaṃ mahallakam|

sudṛṣṭyā samadhiṣṭhāya preṣayanti tadantike||

tatra sa saṃcaran vṛddho jīrṇaḥ kubjo mahallakaḥ|

daṇḍaparāyaṇo gatvā śanaiḥ paścanniṣīdati||

tatra madhye niṣītvā sa vṛddhastān samupāśritān|

sarvāṃllokān samālokya kathayatyevamānataḥ||

kiṃ manyadhva idaṃ bhadraṃ jātaṃ kasyānubhāvataḥ|

kasyāpīdṛkprabhāvaṃ hi nāsti traidhātukeṣvapi||

150

jñāyāaṃ hyanubhāvo'yaṃ lokeśasya jagatprabhoḥ|

śrūyatāṃ vakṣyate tasya prabhāvo'tra mayādhunā||

yo lokeśvaro nāma bodhisattvo jinātmajaḥ|

mahāsattvo mahābhijñastraidhātukādhipeśvaraḥ||

sa sarveṣāmapi trātā nāthaḥ śāstā hitārthabhṛt|

dharmaśrīguṇasaṃpattisukhabhartā guruṃ prabhuḥ||

andhānāmapi sanmārgaṃ darśayati pradīpavat|

sūryāditāpadagdhānāṃ chatrībhūtaḥ sudhāṃśuvat||

tṛṣitānāṃ nadībhūtaḥ kṣudhitānāṃ suradrumaḥ|

rogiṇāṃ śalyahṛdvaidyaḥ mātā pitā ca duḥkhinām||

narakābhyuopapannānāmuddhartā nirvṛtipradaḥ|

daridrānāṃ pradātā ca śaraṇyaṃ śaraṇārthinām||

agatīnāṃ gatirbandhumitraṃ dvipaḥ parāyaṇaḥ|

kimeva bahunākhyāya sarvadharmādhipo'pyasau||

sukhitāste mahābhāgā bhadrāḥ saddharmalābhinaḥ|

ye'sya traidhātunāthasya smṛtvā bhajanti sarvadā||

te'pi dhanyā mahātmānaḥ saddharmaguṇalābhinaḥ|

ye'sya nāma samuccārya bhajanti śraddhayā sadā||

te bhavaduḥkhanirmuktā niḥkleśā vimalāśayāḥ|

pūjāṃgaiḥ śraddhayābhyarcya bhajanti ye samādarāt||

ye cāsya maṇḍalaṃ kṛtvaṃ samabhyarcya yathāvidhi|

japastotrapraṇāmādyairbhajante śaraṇāśritāḥ||

te bhavanti mahārājā narendrāścakravartinaḥ|

dharmaśrīguṇasatkīrtisaptaratnasamanvitāḥ||

saumyāḥ sugandhikāyāśca pūrṇagātrāḥ śubhendriyāḥ|

jātismarāḥ subhadrāṃśāḥ saddharmaguṇasādhinaḥ||

evaṃ tasya jagattrātuḥ sadguṇaṃ varṇyate katham|

aprameyamasaṃkhyemityākhyātaṃ munīśvaraiḥ||

151

evaṃ tasya mahatpuṇyaskandhamahattaraṃ varam|

yūyaṃ vijñāya nāmāpi smṛtvā bhajata sarvadā||

ye cāsya śraddhayā nityaṃ smṛtvā dhyātvā samāhitāḥ|

nāmāpi ca samuccārya bhajanti śaraṇāśritāḥ||

durgatiṃ te na gacchanti kadācidapi kutracit|

sadā sadgatisaṃjātā bhavanti śrīguṇāśrayāḥ||

kṛtvā bhadrāṇi sattvānāṃ bhuktvā saukhyāni sarvadā|

bodhicaryāvrataṃ dhṛtvā prānte yānti sukhāvatīm||

tatrāmitaruceḥ śāstuḥ pītvā dharmāmṛtaṃ sadā|

trividhāṃ bodhimāsādya nirvṛtipadamāpnuyuḥ||

iti tena samādiṣṭaṃ śrutvā sarve'pi te janāḥ|

tatheti pratinanditvā vrajanti svagṛhaṃ tataḥ||

so'pi mahallako vṛddhaḥ saddharmaguṇavistaram|

samākhyāya samutthāya saṃprayāti svamālayam||

tadā sarve'pi te loka māgadhikāḥ prabodhitāḥ|

lokeścaramanusmṛtvā bhajanti sarvadā mudā||

tadārabhya sadā tatra subhikṣaṃ saṃpravartitam|

sarve sattvā yathākāmaṃ bhuktvā caranti sadvṛṣe||

sarve te vimalātmānaścaturbrahmavihāriṇaḥ|

bodhicaryāvrataṃ dhṛtvā saṃcarante śubhe sadā||

evaṃ sa trijagannātho lokeśvaro jinātmajaḥ|

sarvadharmādhipaḥ śāstā bodhisattvaḥ kṛpānidhiḥ||

svayaṃ sattvān samāalokya pāpino durjanānapi|

bodhayitvā prayatnena cārayati śubhe vrate||

evaṃ tasya jagadbhartuḥ puṇyaskandhaṃ mahattaram|

aprameyamasaṃkhyeyamityākhyātaṃ jinairapi||

tenāsau trijagannāthaḥ sarvatraidhātukādhipaḥ|

sarvarmābhisaṃbhartā bodhiśrīguṇaratnabhṛt||

152

sarvairmunīśvaraiścāpi praśaṃsito'bhisaṃṣṭutaḥ|

sarvairlokādhipaiścāpi nityaṃ smṛtvābhivanditaḥ||

ityevaṃ tasya saddharmaguṇamāhātmyamuttamam|

vijñāya smaraṇaṃ dhṛtvā bhajantu bodhivāṃchinaḥ||

ye tasya śaraṇe sthitvā smṛtvā dhvātvāpi cetasā|

nāmoccāryābhivanditvā stutvā bhajanti sarvadā||

durgatiṃ te na gacchanti kvacidapi kadācana|

sadā sadgatisaṃjātā bhavanti bodhicāriṇaḥ||

bodhicaryāvrataṃ dhṛtvā sarvasattvahitodyatāḥ|

bodhiśrīguṇasaṃpannāḥ saṃprayānti sukhāvatīm||

tatrāmitaruceḥ śāstuḥ pītvā dharmāmṛtaṃ sadā|

trividhāṃ bodhimāsādya saṃbuddhapadamāpnuyuḥ||

iti yūyamapi jñātvā smṛtvā taṃ triguṇādhipam|

dhyātvā smṛtvābhivanditvā bhajadhvaṃ sarvadādarāt||

ityādiṣṭaṃ munīndreṇa viśvabhuvā niśamya te|

sarve lokāstathetyuktvā prābhyanandan prabodhitāḥ||

||iti māgadhikasattvaprabodhanoddhāraṇaprakaraṇaṃ samāptam||

