atha dhīmān mahāsattvo jinaśrīrāja ātmavit|

jayaśriyaṃ yatiṃ natvā sāṃjalirevamabravīt|

bhadanta śrotumichāmi saṃgharatnasya sanmateḥ|

śrīmato lokanāthasya māhātmyaguṇamuttamam||

tacchrīmadbodhisattvasya trailokyādhiteḥ prabhoḥ|

guṇamāhātmyamākhyātumarhasi tvaṃ jagaddhite||

iti saṃprārthyamāno'sau jayaśrīrmatimān yatiḥ|

jinaśrīrājamālokya taṃ yadimevamabravīt||

sādhu śṛṇu mahābhāga yathā me guruṇoditam|

tathāhaṃ te samāsena pravakṣyāmi jagaddhite||

tadyathāsau mahārājā bhūyo'śoko narādhipaḥ|

vihāre kukkuṭārāme dharmaṃ śrotudācarat||

tatra sa samupāviśya samantrinapaurikāḥ|

upaguptaṃ tamarhantaṃ praṇatvā samupāśrayat||

tatra sa samupāgamya tamarhantaṃ yatiṃ mudā|

abhyarcya sāṃjalirnatvā prārthayadevamādarāt||

bhadanta śrotumicchāmi lokeśasya jagatprabhoḥ|

saddharmaguṇamāhātmyaṃ tatsamādeṣtumarhasi||

evaṃ tena mahīndreṇa prārthyamānaḥ sa sanmatiḥ|

upagupto mahīpālaṃ tamālokyaivamādiśat||

sādhu śṛṇu mahārāja yathā śṛtaṃ mayā guroḥ|

tathāhaṃ te pravakṣyāmi māhātmyaṃ trijagaprabhoḥ||

15

tadyathāsau mahābuddhaḥ śākyamunirjagadguruḥ|

dharmarājo mahābhijñaḥ sarvajño'rhan munīśvaraḥ||

bhagavāṃchrīghanaḥ śāstā tathāgato vināyakaḥ|

mārajitsugato nāthayaidhātukādhipo jinaḥ||

śrīmato'nāthanāthasya gṛhasthasya mahāmateḥ|

vihāre jetakodhyāne vijahāra sasāṃghikaḥ||

tadā tatra mahāsattvā bodhiosattvā jinātmajāḥ|

maitreyapramukhāssarve saddharmaṃ śrotumāgatāḥ||

tatra taṃ śrīghanaṃ dṛṣṭvā suprasannāśayā mudā|

tatpādābjaṃ praṇatvā tatsabhāyāṃ samupāśrayan||

sarve pratyekabuddhāśca arhantaḥ samupāgatāḥ|

bhagavantaṃ tamānamya tatraikānte samāśrayan||

śrāvakā bhikṣavaścāpi yatayo brahmacāriṇaḥ|

śāstāraṃ taṃ praṇatvā tatsabhāyāṃ samupāśrayan||

ṛṣayo'pi mahāsattvāḥ sarve saddharmavāṃchinaḥ|

durāttaṃ śrīghanaṃ dṛṣṭvā praṇamya samupāgatāḥ||

brahmādayo mahābhijñā bhāsayantaḥ samantataḥ|

dūrāttaṃ sugataṃ dṛṭvā praṇamantaḥ samāgatāḥ||

indrādayaḥ surāḥ sarve dharmāmṛtalālasāḥ|

paśyanto dūrato natvā śāstāraṃ taṃ samāgatāḥ||

tathāgnipramukhāḥ sarve lokapālāḥ pramoditāḥ|

bhagavantaṃ samālokya dūrannatvā samāgatāḥ||

tathā sarve ca gandharvā dhṛtarāṣṭrādayo'pi te|

sudūrāt sanirīkṣāntā namantaḥ sahasāgatāḥ||

viruḍhakādayaḥ sarve kumbhāṇḍāśca pramoditāḥ|

te'pi sudūrato dṛṣṭvā namantaḥ sahasāgatāḥ||

virupākṣādayaścāpi sarvanāgādhipāstathā|

te'pi dṛṣṭvā sudūrāttaṃ jinaṇ samāgatāḥ||

16

vaiśravaṇādayaścāpi yakṣāḥ sarvapramoditāḥ|

paśyanto dūrato natvā taṃ muniṃ samupāgatāḥ||

etaṃ sūryādayaḥ sarve grahādhipāḥ samāgatāḥ|

sarvāstārāgaṇāścāpi sarve vidhādharā api||

siddhāḥ sādhyāśca rudrāśca vāyavaśca maheśvarāḥ|

kāmadhātvīśvarāḥ sarve śrīpatipramukhā api||

garuḍendrāśca sarve'pi kionnarendrā drumādayaḥ |

vemacitrādayaḥ sarve daityendrā rākṣasā api||

mahoragāśca nāgāśca sarve'pi jalacāriṇaḥ|

sarve'pi devaputrāśca sarve ṣoṣapsarogaṇāḥ||

sarvā gandharvakanyāśca sarvāḥ kinnarakanyakāḥ|

nājakanyāśca divyāṃgā rakṣokanyāśca bhadrikāḥ||

yakṣakanyā asaṃkhyeyā tathā ca daityakanyakāḥ|

asaṃkhyeyāstathā vidhādharakanyā manoharāḥ||

siddhakanyāstathā sādhyakanyāścātimanoharāḥ|

devakanyādayaścānyakanyāḥ sarvāḥ pramoditāḥ||

samīkṣya saṃprabhāsantamupatasthuḥ sabhāntike||

tathā ca brahmacāriṇo bhikṣuṇyaścailakā api|

vratina upāsakāścāpi tathā copāsikā api||

ṛṣikanyāstathā cānyāḥ saddharmaṃ śrotumāgatāḥ|

tathā ca brāhmaṇā vijñāstīrthikāśca tapasvinaḥ||

rājānaḥ kṣatriyāścāpi sarve rājakumārakāḥ|

amātyā mantriṇaścāpi śreṣṭhinaśca mahājanāḥ||

sainyā yodhṛgaṇāścāpi bhṛtyāḥ parijanā api|

gṛhasthā dhaninaḥ sārthavāhādayo vaṇiggaṇāḥ||

śilpinaṃ kṝṣiṇaścāpi sarve kuṭumbino'pi ca|

sarve vaiśyāśca śūdrāśca tathānye sarvajātikāḥ||

17

nāgarāḥ paurikāścāpi jānapadāśca naigamāḥ|

grāmyāḥ pratyantadeśasthāḥ kārpaṭikāśca pārvatāḥ||

evaṃ sarve'pi lokāśca saṃbuddhabhattimānasāḥ|

triratnaguṇamāhātyaṃ pīyuṣaṃ pātumāgatāḥ||

tatra sarve'pi te lokā brahmāadaya upāgatāḥ|

taṃ munīndraṃ samālokya praṇamantaḥ purogatāḥ||

yathāvidhi samabhyarcya praṇatvā ca yathākramam|

tistraḥ pradakṣiṇīkṛtya kṛtāṃjalipuṭā mudā||

tatsaddharmāmṛtaṃ pātuṃ parivṛtya samantataḥ|

puraskṛtya samādhāya paśyantaḥ samupāśrayan||

tatra sa bhagavāṃstān dṛṣṭvā sarvān samāśritān|

sarvasaṃśodhanaṃ nāma samādhiṃ vidadhe tadā||

tasminnavasare tatra raśmayaḥ saṃprabhāsvarāḥ|

avabhāsya diśaḥ sarvā bhāsayantaḥ samāgatāḥ||

tadā tadraśmisaṃspṛṣṭe vihāre tatra sarvataḥ|

hemaratnamayā āsan stambhāḥ sarve praśobhitāḥ||

kūṭāgārāśca sarve'pi suvarṇaratnaśobhitāḥ|

dvārāṇi tatra sarvāṇi hemarupyamayāni ca||

sopānānyapi sarvāṇi svarṇarupyamayāni ca|

vātāyanāni sarvāṇi hemaratnamayāni ca||

kapāṭāani ca sarvāṇi rupyaratnamayāṇyapi|

bhittayo'pi tathā sarvāḥ svarṇaratnamayā babhuḥ||

paṭalāni suvarṇāni ratnābhimaṇḍitāni ca|

vedikāstatra sarvāśca suvarṇaratnamaṇḍitāḥ||

toraṇānyapi sarvāṇi svarṇaratnamayāni ca|

evaṃ sarve'pi prāsādāḥ suvarṇaratnamaṇḍitāḥ||

bhūtalānyapi sarvāṇi vaiḍūryasaṃnibhāni ca|

samatalāni śuddhāni komalāni virejire||

18

evaṃ tajjātakārāme vihāraṃ pariśobhitam|

divyasuvarṇaratnaśrīmaṇḍitaṃ samarocata||

bahiśca jetakārāme vihārasya samantataḥ|

kalpavṛkṣāḥ samudbhūtāḥ sarvārthisukhadāyinaḥ||

suvarṇaskandhaśākhāḍhyā rupyapatrābhicchāditāḥ|

divyacīvarakyādilambitā pariśobhitāḥ||

samujjvaladudāraśrīratnamālāpralambitāḥ|

sarvālaṃkāramuktādiratnahārapralambitāḥ||

anekā puṣpavṛkṣāśva samudbhūtāḥ samantataḥ|

divyasaurabhyāgandhādyapracchannapuṣpabhāriṇaḥ||

anekaphalavṛkṣāśca samudbhūtāḥ samantataḥ|

divyamṛtarasasvādasupathyafalabhāriṇaḥ||

sarvā auṣadhayaścāpi rasavīryaguṇānvitāḥ|

sarvā roganihantāraḥ prādurāsan samantataḥ||

anekāḥ puṣkariṇyaśca śuddhāmbuparipūritāḥ|

padmotpalādipuṣpāḍhyāḥ prādurāsan manoramāḥ||

evaṃ sarvāṇi vastūni bhadrābhiśobhitāni ca|

śrīsamṛddhaprasannāni babhūvustatra sarvataḥ||

evaṃ tadā mahānandasukhadharmaguṇānvitam|

sarvasattvamanohlādi mahotsāhaṃ pravartate||

etanmahādbhūtaṃ dṝṣṭvā sarve lokāḥ surādayaḥ|

vismayākrāntacittāste paśyan tastasthurunmukhāḥ||

atha sarvanīvaraṇaviṣkambhī nāma sanmatiḥ|

bodhisattvo mahāsattvastān paśyan vismayānvitaḥ||

dṛṣṭvā sarvān sabhāsīnān vismayoddhatamānasān|

taṃ munīndraṃ samālokya tasthau taddhetuṃ cintayan||

tadā sa bhagavāṃcchāstā lokān sarvāsurānapi|

tadadbhutaṃ mahaddhetuṃ parijñātuṃ samāhitaḥ||

19

gatvā paśyan samādhāya tatsamādheḥ samutthitaḥ|

tadadbhutamahāhetuṃ samupādeṣṭumaicchata||

tadālokya sudhīmān sa bodhisattvo jinātmajaḥ|

kṛtī sarvanīvaraṇaviṣkambhī saṃvilokayan||

samutthāyopasaṃgacchan jānubhūmitalāśritaḥ|

udvahannuttarāsaṃgaṃ kṛtāṃjalipuṭo mudā||

saṃpaśyaṃstaṃ jagannāthaṃ śāstāraṃ trijagadgurum|

sarvajñaṃ śrīghanaṃ natvā prārthayadevamādarāt||

bhagavan paramāścaryaprāpto'smīdaṃ vilokayan|

kuta ite supuṇyābhā raśmayo'tra samāgatāḥ||

kasya puṇyātmanaścāyaṃ saddharmaviṣayo mahān|

prabhāva idṛśo'smābhirdṛśyati na kadācana||

tadbhavāṃstrigajacchāstā sarvajño bhagavān jinaḥ|

tadetannaḥ samādiśya prabodhayitumarhati||

iti saṃprārthyamāno'sau bhagavān dharmādhipo jinaḥ|

dṛoṣṭvāā sarvanīvaraṇaviṣkambhinaṃ tamabravīt||

yaḥ śrīmānmahābhijña āryāvalokiteśvaraḥ|

bodhisattvo mahāsattvaḥ sarvalokādhipeśvaraḥ||

sa jinasyāmitābhasya dhṛtājñaḥ karuṇāmayaḥ|

lokadhātoḥ sukhāvatyāḥ sattvānuddhartumāgataḥ||

sāṃprataṃ narake'vīcau sattvān tenābhipācitān|

prasamīkṣya samuddhartuṃ prasārayan karānāgataḥ||

tatprabhā narake tatra spṛṣṭvā sarvān sukhānvitān|

kṛtvā tataḥ samuddhatya samavabhāsya sarvataḥ||

ihāgatā imāstasya lokeśasyātmajāḥ prabhāḥ||

evamasau mahāsattvo mahatpuṇyasamṛddhimān|

ihāpi pāpinaḥ sattvān samuddhartuṃ samāgataḥ||

ityādiṣṭaṃ munīndreṇa śrutvā sa sugatātmajaḥ|

dhimān sarvanīvaraṇaviṣkambhī vismayānvitaḥ||

20

bhagavantaṃ munīndraṃ taṃ samālokya sakautukaḥ|

lokeśapuṇyamāhātmyaṃ praṣṭumevamabhāṣata||

bhagavannake'vīcau mahānagniḥ sadojvalaḥ|

vīcirna jñāyate tasya jvālā yā mahadarcciṣaḥ||

tatkathaṃ sa mahāsattvo lokeśvaraḥ kṛpānvitaḥ|

tatra sattvān samuddhartuṃ praviśati jagadguruḥ||

yatra prākāraparyantamayomayaṃ mahītalam|

mahadagnikhadā tatra projvalāgniśikhākulā||

tasyāṃ saṃsthāpitā kumbhī mahatī tailapūritā|

tasyāṃ sattvā durātmānaḥ pāpiṣṭhā duritāratāḥ|

aprameyā asaṃkhyeyāḥ kvāthamānā divāniśam|

khidyatyahne viśīrṇāṃgāstiṣṭhinte prāṇinaḥ kharāḥ||

evaṃ te prāṇino duṣṭā asahyavedanāturāḥ|

svaduṣkṛtān abhibhuṃjantastiṣṭhinti pāritāpitāḥ||

tatrāpyasau mahāsattvo lokenātho jinātmajaḥ|

praviṣṭaḥ kathamuddhatya saṃpreṣayecca tān kuha||

bhagavan sarvavicchāstaretatsarvaṃ suvistaram|

samādiśya bhavānasmān prabodhayitumarhasi||

iti saṃprārthite tena bodhisattvena dhīmatā|

bhagavānstaṃ mahāsattvaṃ samālokyaivamādiśat||

sādhu śṛṇu mahāsattva samādhāya yadīcchasi|

lokeśvararddhimāhātmyaṃ pravakṣyāmi jagaddhite||

tadyathā bhūpatī rājā cakravartī nṛpādhipaḥ|

mahadrājyarddhisaṃpannamahotsāhaiḥ samanvitaḥ||

vasantasamaye rantuṃ sarvatra puṣpamaṇḍite|

mahodyāne manoramye praviśati pramoditaḥ||

tathā sa trijagannātha puṇyarddhiśrīsamanvitaḥ|

tatrāvīcau samālokya praviśati prabhāsayan||

21

tasya kāye'nyathābhāvaṃ bhavati naiva kiṃcana|

sukhameva mahānandamahotsāpramodanam||

yadā sa trijagannāthaḥ svadeharaśmimutsṛjan|

tadavīcimukrāntaścarate saṃprabhāsayan||

tadādau nirayo'vīcirmahadagniśikhākulaḥ|

śītībhūto mahānandaṃ sukhāṃgo bhavati kṣaṇāt||

yamapālāstadāalokya saṃvegodvignamānasāḥ|

kimatrāśubhanaimittaṃ jātamiti viṣāditāḥ||

ko devo'tra mahāvīro daityo vā samupāgataḥ|

ityuktvā te ca taddraṣṭuṃ pracarante samantataḥ ||

tatra taṃ samupāsīnaṃ divyarupaṃ mahatprabham|

saumyarupaṃ subhadrāṃgaṃ divyālaṃkāramaṇḍitam||

mahacchrīmaṇisaṃyuktaṃ jaṭāmakuṭaśobhitam|

paśyante te samālokya tiṣṭhante vismayānvitāḥ||

tato'sau sarvapālendro lokeśvaro jinātmajaḥ|

saṃbhāsayan viśuddhābhaiḥ praviśate vilokayan||

yadā tatra praviṣṭo'sau bodhisattvajagatprabhuḥ|

tadā tatra mahāpadmaṃ prādurbhūtaṃ prabhāsvaram||

saptaratnamayaṃ tatra samāśritya sa tiṣṭhati|

tadā visphoṭitā kumbhī sā so'pi praśamito'nalaḥ||

tatrānalakhadāmadhye prādurbhūtaṃ sarovaram|

tadā te pāpinaḥ sattvāstadraśmisparśatāśrayāḥ||

nirgatavedanāduḥkhā mahatsaukhyasamanvitāḥ|

vismitāḥ suprasannātmāḥ saṃpaśyante tamīśvaram||

samīkṣya sahasopetya kṛtāṃjalipuṭā mudā|

tatpādābje praṇatvā te stutvā bhajanta ādarāt||

tataḥ sarve'pi te sattvā niḥśeṣatyaktapātakāḥ|

śuddhāṃgā vimalātmānaḥ saṃprayānti sukhāvatīm||

22

sukhāvatyāṃ ca te sarve saṃgatāḥ saṃpramoditāḥ|

munīndrasyāmitābhasya sarvadā śaraṇaṃ gatāḥ|

bodhicaryāvrataṃ dhṛtvā saṃcarante jagaddhite||

tadā narakapārāste sarva udvignamānasāḥ|

vilokya taṃ mahāścaryaṃ savismayabhayākulāḥ|

pragṛhya svasvaśayāṇi palāyante tato drutam||

tataste sahasā gatvā yamarājasya sannidhau|

praṇatvetatpravṛtāntaṃ nivedayanti vistaram||

tairniveditamākarṇya yamarājo'tivismitaḥ|

purataḥ samupāmantrya pṛcchate tān samādarāt||

kimevaṃ yūyamāyātāḥ sarve'pyudvignamānasā|

kuto bhayaṃ samāyātaṃ keta yuyaṃ prakheṭitāḥ||

sarvametatpravṛttāntaṃ yuyaṃ me yadi bhaktikāḥ|

vistareṇa samāakhyātumarhatha me punaḥ punaḥ||

ityukte yamarājena sarve te yamakiṃkarāḥ|

praṇatvā yamarājaṃ ca nivedayanti vistarāt||

yatkhalu deva jānīyādbhavāneva jagatprabhuḥ|

tatrāvīcau mahotpātaṃ jāyete tannigadyate||

prathamaṃ tasmin sugandhaścarate śītalo'nilaḥ|

tataḥ prahlādinī kāntirbhāsayanti samāgatāḥ||

tatprabhāsparśitaḥ so'gniravīcirapi śāmyate|

tato visphoṭitā kumbhī khaṇḍībhūtā vicūrṇitā||

tatrāpyagnikhadāmadhye prādurbhūtaṃ sarovaram|

tatastatra mahāsattvaḥ kāmarupo'tisundaraḥ||

bhadramūrttirviśuddhātmā jaṭāmakuṭaśobhitaḥ|

śrīmān maharddhiko dhīro divyālaṃkāramaṇḍitaḥ||

dayākāruṇyabhadrāṃśaḥ śītaraśmiprabhāsvaraḥ|

samīkṣan pāpinassattvān praviśate prabhāsayan||

23

tadā tatra mahāpadmaṃ saptaratnasamujjvalam|

prādurbhūtaṃ tadāśritya tiṣṭhate sa prabhāsayan||

tamāsīnaṃ samālokya pāpinaste savismayāḥ|

upetya śaraṇaṃ gatvā sambhajante samādarāt||

tataste prāṇinaḥ sarve śudhakāyāḥ pramoditāḥ|

tatpādābje praṇatiṃ kṛtvā sarve yānti tataścyutāḥ||

ityasau narako'vīcirniḥśeṣaṃ pralayaṃ gataḥ|

tadatra deva saṃvīkṣya vicārayitumarhati||

iti tairniveditaṃ śrūtvā yamarājaḥ sa vismitaḥ|

kimetadadbhutaṃ jātamityuktvaivaṃ vicintate||

ko'sau devaḥ samāyāta īdṛgrūpo maharddhikaḥ|

maheśvaro'thavā viṣṇurbrahmātha tridaśādhipaḥ||

vāḍavo vā mahānagnirutthitaḥ pralaye yathā|

gandharvo vā surendro vā kinnaro vātha rākṣasaḥ||

kimutthito mahāvāyurativīryaparākramaḥ|

yakṣo vātha mahāsattvo vajrapāṇiḥ sa guhyarāṭ||

rākṣasendro mahāvīro rāvaṇo mama spardhī ca|

yakṣādhipo mahāvīro rājarājo'thavānyataḥ||

kiṃ vā bhūteśvaro rudra īśānaḥ pramathādhipaḥ|

ko'sti lokādhipa vīra īdṛgbalasamṛddhimān||

eteṣāmapi sarveṣāṃ mahadvīryānubhāvinī||

īdṛgviryaprāabhāvo hi kasyacinnaiva dṛśyate||

athavā tāpasaḥ kaścidṛṣirvāpi narādhipa|

tapaḥsiddhibalādhānamahadvīryamṛddhimān||

kasya devasya devyā vā kasyā vā bhaktimān kṛtī|

sādhako varamāsādya māmapi jetumāgataḥ||

kastadanyo mahāvīryaḥ puruṣo vidyate kuha|

yo'vīciṃ vahinamujjvālaṃ śamayituṃ praśaknuyāt||

24

īdṛksattvo maheśākhyo mahatpuṇyasamṛddhimān|

naivātra dṛśyate kvāpi traidhātubhuvaneṣvapi||

evaṃ vicintya santrasto yamarāṭ so'tivismitaḥ|

avīcau narake tatra paścate divyacakṣuṣā||

tatra ratnayodārapadmāsanasamāśritam|

divyātisundaraṃ kāntaṃ divyālaṃkārabhūṣitam||

samantabhadrarupāṃgaṃ jaṭāmaṇikirīṭinam|

saumyakāntiprabhāsantaṃ saumyaṃ puṇyaguṇāśrayam||

taṃ śrīmantaṃ samālokya lokeśvaraṃ jinātmajam|

bodhisattvaṃ mahāsattvaṃ viditvā sa pramoditaḥ||

yamarāṭ sahasotthāya tvaraṃstatra samāgataḥ|

umetya sāṃjalirnatvā stautyevaṃ taṃ jinātmajam||

namaste bodhisattvāya mahāsattvāya tāyine|

āryāavalokiteśāya maheśvarāya suśrīye||

padmaśrībhūṣitāṃgāya saddharmavaradāya te|

namo vaṃśakarāya bhuvaradṛṣṭikarāya te||

sarvadā jagadāśvāsavaradānapradāya ca|

śatasahastrahastāya koṭīlakṣaṇāya ca||

asaṃkhyānantarupāya viśvarupāya te namaḥ|

sarvabhūtātmarupāya ādināthāya te namaḥ||

vaḍavāmukhaparyantaśaśidigānanāya ca|

sarvadharmānurupāya dharmapriyāya siddhaye||

sarvasattvamahaduḥkhasaṃmokṣaṇakarāya ca|

matsyādyambujajantūnāmāśvāsanakarāya ca|

jñānarāśyuttamāṃgāya dharmārthapriyadāyene|

ratnaśrībhūṣitāṃgāya sadguṇaśrīpradāya ca||

sarvanarakabhūmīnāṃ saṃśoṣaṇakarāya ca|

jñānaśrīsaṃprabhāsāya jñānalakṣmīpradāya ca||

25

sāmaraiḥ sāsurendraiśca lokaiḥ saṃpūjitāya ca|

namaskṛtāya sabhaktyā vanditāya namassadā||

abhayadānadattāya pāramitopadeśine||

sūryarocanadīptāya dharmadīpaṃkarāya ca||

kāmarupāya gandharvasurupāya surupiṇe|

hemanagādhiruḍhāya paramārthayogaṃ bibhrate||

abdhigambhīradharmāya saṃmukhadarśanāya ca|

sarvasamādhiprāptāya svabhiratikarāya ca||

saṃvicchuritagātrāya munipuṃgavarupiṇe|

vadhyabandhanabaddhānāṃ saṃmokṣaṇakarāya ca||

sarvabhāvasnurupāya samupacitakāraṇe|

bahuparijanāḍhyāya cintāmaṇisarupiṇe||

nirvāṇamārgasaṃcārasaṃdarśanapradāya ca|

bhūtapretapiśācādinilayocchoṣakāriṇe||

chatrībhūtāya lokānāṃ traidhātukanivāsinām|

sarvādhivyādhiyuktānāṃ parimocanakāriṇe||

nandopanandanāgendranāgeyajñopavītabibhrate||

śrīmato'moghapāśasya rupasandarśanāya ca|

sarvamantraguṇābhijñaprāptāya sadguṇāya ca||

vajrapāṇimahāyakṣavidrāpaṇakarāya ca|

trailokyaduṣṭasattvānāṃ bhīṣaṇamūrtidhāriṇe||

bhūtavetāḍakumbhāṇḍarakṣoyakṣādibhīdade|

nīlotpalasunetrāya gambhīradhīrabuddhaye||

sarvavidyādhināthāya sarvakleśāpahāriṇe|

vividhadharmasaṃbodhimārgopacitāya ca||

mokṣamārgābhiruḍhāya prabaladharmabibhrate|

prāptasaṃbodhisaccittasanmārgopacitāya ca||

pretādidurgatikleśaparimokṣaṇakarāya ca|

paramāṇurajosaṃkhyaṃ samādhiṃ dadhate namaḥ||

26

namaste lokanāthāya bodhisatvāya te sadā|

mahāsattvāya saddharmaguṇasaṃpattidāyine||

namāmi te jagacchāstaḥ sadāhaṃ śaraṇaṃ vrajan|

bhajāni satataṃ bhaktyā tatprasīda jagatprabho||

kṣantavyaṃ me'parādhatvaṃ yanmayāpakṛtaṃ bhavet|

adyārabhya sadā śāstarbhave tvaccharaṇāśrītaḥ||

bhavadājñāṃ śiro dhṛtvā cariṣyāmi jagaddhite|

tathātrāhaṃ kariṣyāmi bhavatā diśyate yathā||

tad bhavān me sadālokya prasīdatu jagatprabho|

bhavadabhimataṃ kāryaṃ taskariṣyāmyahaṃ bhave||

ityevaṃ dharmarājo'sau stutvā saṃprārthayan mudā|

taṃ punaḥ sāṃjalirnatvā samupatiṣṭhate punaḥ||

tato lokeśvaro'sau taṃ dharmarājaṃ vilokayan|

samādiśati saṃbodhimārge niyoktumādarat||

yama tvaṃ dharmarājo'si sarvalokānuśāsakaḥ|

tatsampadbhirgayitvaiva sattvān dharme'nuśāsaya||

ye cāpi prāṇino duṣṭāḥ pāpiṣṭhā api durdhiyaḥ|

te'pi dharme pratiṣṭhāpya bodhayitvā prayatnataḥ||

ye cāpi śraddhayā bhaktyā triratnaṃ śaraṇaṃ gatāḥ|

bhajanti sarvadā nityaṃ saṃbodhidharmavāṃchinaḥ||

te sarve'pi samālokya pālanīyāstvayā sadā||

bodhayitvā samālokya pālanīyāstvāyra sadā||

bodhayitvā ca te sarve cārayitvā śubhe vrate|

bodhimārge pratiṣṭhāpya preṣaṇīyāḥ sukhāvatīm||

ye cāpi pāpino duṣṭāstānapi tvaṃ prayatnataḥ|

prabodhaya samālokya cārayasva śubhe sadā||

ityevaṃ me vacanaṃ śrutvā saṃbodhiṃ yadi vāṃchasi|

bodhicaryāvrataṃ dhṛtvā saṃcarasva jagaddhite||

yadyevaṃ kuruṣe loke dayādharmaṃ samācaran|

dharmarājābhidhānaṃ te yathārthyasaphalaṃ vrajet||

ityevaṃ samupādiṣṭaṃ tena lokeśvareṇa saḥ|

dharmarājaḥ samākarṇya tatheti paribudhyate||

tataḥ sa dharmarājastaṃ lokeśvara jinātmajam|

samīkṣya sāṃjalirnatvā saṃprayāti svamālayam||

tato'sau lokanātho'pi saṃprasthiti kṛpākulaḥ|

anyatrāpi samuddhartuṃ sattvān saṃcarate punaḥ||

||ityavīcisaṃśoṣaṇadharmarājābhibodhanaprakaraṇam||

