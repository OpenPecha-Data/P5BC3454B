atha sarvanīvaraṇaviṣkambhī sugatātmajaḥ|

bodhisattvo munīndraṃ taṃ saṃpaśyaṃcaivamabravīt||

kadāsau bhagavaṃchāstar lokeśvaro jinātmajaḥ|

bodhisattva ihāgacchettatsamādeṣṭumarhati||

iti taduktamākarṇya bhagavān sa munīśvaraḥ|

bodhisattvaṃ tamālokya punarevaṃ samādiśat||

asau śrīmān mahāsattvaḥ kulaputra tataścaran|

pretalokān samuddhartuṃ pretālaye'bhigacchati||

tatra pretālaye gatvā pretān paśyan sa dūrataḥ|

śītaraśmi samutsṛjya praviveśa prabhāsayan||

tadraśmīḥ saṃprabhāsantīḥ samavabhāsya sarvataḥ|

tatpretabhuvanaṃ sarvaṃ karoti śītatānvitam||

tadā te pretikāḥ sarve śītaraśmisamanvitāḥ|

kimetaditi saṃcintya tiṣṭhanti vismayānvitāḥ||

yadā tatra praviṣṭo'sau lokeśvaraḥ prabhāsayan|

tadā vajrāśanirbhūmi upaśāntā samantataḥ||

28

tadadbhutaṃ samāalokya dvārapālaḥ sa vismitaḥ|

kimatetaditi saṃcintya lohitākṣo vilokayan||

utthāya sahasādāya kālakūṭamahāviṣam|

bhiṇḍipālaṃ dhanurbāṇaṃ dhṛtvā saṃtrasate ruṣā||

tatra taṃ ratnapadmasthaṃ śītaraśmiprabhāsvaram|

vilokyāsau mahāraudracitto'pi vismayānvitaḥ||

tadraśmisaṃparispṛṣṭaḥ kāruṇyacittamāptavān|

svapāpasādhanaṃ karma saṃbhāvyaivaṃ vicintate||

dhigmāṃ yadīdṛśe pāpasādhane duṣṭakarmaṇi|

saṃrakto dvārapālo'tra bhūtvā karomi pāpakān||

naiva me īdṛśaṃ karma pālayataḥ śubhaṃ bhavet|

nūnametanmahatpāpafalaṃ tuhyāṃ bhave sadā||

kimīdṛgkarma sādhavyaṃ kevaladuḥkhasādhanam|

tadahaṃ nātra tiṣṭheyaṃ hyuktvā gehaṃ vrajānyapi||

iti vicintya sa dvārapālo'tikaruṇānvitaḥ|

puratastaṃ mahāsattvaṃ praṇatvā carate tataḥ||

tatra taṃ samupāyātaṃ sudhāṃśusaṃprabhāsitam|

samīkṣya pretikāḥ sarve dhāvanti purato drutam||

tasya te pura āgatya kṣutpipāsāgnitāpitāḥ|

pānīyamabhiyācantastiṣṭhanti parivṛtya vai||

tān dṛṣṭvā sa mahāsattvaḥ sūcīmukhānagodarān|

dagdhasthūṇāśrayānasthiyantravadatimūrcchitān||

svakeśaromasaṃcchannāḥ kṛśāṃgān vikṛtānanān|

kṣuptipāsāgnisandagdhān viṇmūtraśleṣmabhojinaḥ||

īdṛśān pāpino duṣṭān pretān sarvān vilokayan|

tebhyo'tikaruṇārtātmā dādatyabjādbhavaṃ jalam||

tadambu te nipīyāpi pretāssarve na tṛptitāḥ|

bhūyo'pi pātumicchanta upatiṣṭhinta tatpuraḥ||

29

tānatṛptān samālokya lokeśo'tidayākulaḥ|

daśabhyaḥ svāṃgulībhyo'pi niścārayati nimnagāḥ||

tacchravantīḥ samālokya sarve te pretikā mudā|

yathecchā saṃpibanto'pi naiva tṛptisamāgatāḥ||

bhūyo'pi pātumicchantaḥ sarve te samupāśritāḥ|

tamevaṃ samupālokya vibhramante tṛṣāturāḥ||

bhramatastān vilokyāsau lokeśo'tidayānvitaḥ|

daśapādāṃgulībhyo'pi niśyārayati cāparāḥ||

tāśca mahānadīrdṛṣṭvā pretāssarve'pi te mudā|

samupetya pibanto'pi naiva tṛptiṃ samāgatāḥ||

tānatṛtān vilokyāsau lokeśo'tikṛpānvitaḥ|

sarvebhyo romakūpebhyo niścārayati cāpagāḥ||

tāṃścāpi te samālokya sarvāpretāḥ tṛiṣārditāḥ|

sahasā samupāśrītya prapibante yathepsitam||

yadā tea pretikāḥ sarve tadudakaṃ sudhānibham|

aṣṭāṃgaguṇasaṃpannaṃ pibantyāsvādhyamoditāḥ||

tadā sarve'pi te pūrṇagātrā vipulakaṇṭhakāḥ|

paripuṣṭendriyāstṛptā bhavanti saṃpramoditāḥ||

tataścāsau mahāsattvo dṛṣṭvā tān jalatoṣitān|

bhūyo'pi karuṇātmā taistoṣayituṃ samīhate||

tatra sa karuṇāsindhurmeghānutthāpya sarvataḥ|

praṇītasurasāhārā saṃpravarṣayate'niśam||

tān divyasurasāhārān pravarṣitān samantataḥ|

dṛṣṭvā te pretikāḥ sarve savismayapramoditāḥ||

samīkṣya svechayādāya yathākāmaṃ prabhuṃjate|

tataḥ sarve'pi te sattvā tadāhārābhitoṣitāḥ||

tataste sarve āhāraiḥ pānaiścāpyamṛtopamaiḥ|

santarpitā mahānandasukhotsāhasamanvitāḥ||

30

tadā te sukhitāḥ santaḥ saddharmaguṇabhāṣiṇaḥ|

pariśuddhāśayāḥ sarve saṃcintyaivaṃ vadantyapi||

aho te sukhino lokā ye jāmbudvīpikā narāḥ|

āśritya śītalāṃ chāyāṃ dhyātvā tiṣṭhanti sadguroḥ||

sukhitāste manuṣyā ye mātāpitroryathāsukham|

paricaryāṃ sadā kṛtvā bhajanti samupasthitāḥ||

sukhitāste manuṣyā ye sanmitraṃ samupasthitāḥ|

subhāṣitaṃ sadā śrutvā caranti sarvadā śubhe||

sukhinaste mahāsattvā ye saṃbodhivratacāriṇaḥ|

sarvasattvahitaṃ kṛtvā saṃcaranti sadā śubhe||

sukhitāste mahābhāgā ye suśīlāḥ śubhārthinaḥ|

svaparātmahitārthena caranti poṣadhaṃ vratam||

satpuruṣāḥ mahābhāgāste ye saṃghasamupasthikāḥ|

dharmagaṇḍīṃ yathākālamākoṭayanti sarvadā||

ye vihāraṃ pratiṣṭhāpya triratnaśaraṇaṃ gatāḥ|

upāsakavrataṃ dhṛtvā caranti te'pi bhāginaḥ||

sukhitāste mahāsattvā ye vihāraṃ viśīrṇitam|

saṃskṛtya saṃpratiṣṭhāpya kurvanti saṃpraśobhitam|

ye pūrvastūpabimbāni viśirṇasphuṭitāni ca|

saṃskṛtya pratisaṃsthāpya bhajanti te subhāginaḥ||

saddharmabhāṇakān ye ca saṃmānya samupasthitāḥ|

subhāṣitāni śṛṇvanti te subhāgyāḥ sukhānvitāḥ||

buddhānāṃ prātihāryāṇi paśyanti vividhāni ye|

caṃkramāṇi ca paśyanti ye te sarve'pi bhāginaḥ||

ye ca pratyekabuddhānāṃ vividharddhivikurvitam|

caṃkramāṇi ca paśyanti te'pi sarve subhāginaḥ||

ye'rhatāṃ prātihāryāṇi paśyanti caṃkramāṇi ca|

te'pi dhanyā sukhāpannāḥ saṃsāradharmacāriṇaḥ||

31

ye cāpi bodhisattvānāṃ paśyanti caṃkramāṇyapi|

prātihāryāṇi ye cāpi te'pi dhanyāḥ subhāginaḥ||

ye buddhaśaraṇaṃ gatvā smṛtvā bhajanti sarvadā|

te eva subhagā dhanyāḥ saddharmmaguṇalābhinaḥ||

ye ca śṛṇvanti saddharmaṃ bhajanti śrāvayantyapi|

te'pi sarve mahābhāgāḥ saṃbodhidharmabhāginaḥ||

ye saṃghān ca śaraṇaṃ gatvā bhajanti samupasthitāḥ|

te sarve subhagā dhanyāḥ saṃbodhipratilābhinaḥ||

ye ca datvā pradānāni pālayantaḥ parigrahān|

kṛtvā satvahitarthāni carante te subhāginaḥ||

pāpato viratā ye ca pariśuddhatrimaṇḍalāḥ|

caranti vratamaṣṭāṃgaṃ bhadrikāste subhāvinaḥ||

ye ca kṣāntivrataṃ dhṛtvāa suprasannāśayāḥ sadā|

sarvasattvahitārtheṣu caranti te subhāvinaḥ||

ye ca saddharmaratnāni sādhayanto jagaddhite|

sadā lokahitārthāni kurvaṃte te mahājanāḥ||

ye ca tata mahāsattvā sarvavidyāntapāragāḥ|

kṛtvā sattvaśubhārthāni carante te subhāginaḥ||

ye cāpi śāsane bauddhe śraddhayā śaraṇaṃ gatāḥ|

pravajyāsaṃvaraṃ dhṛtvā carante te sunirmalāḥ||

ye ca bauddhāśrame nityaṃ śodhayanti samāhitāḥ|

te suśrīīmatsubhadrāṃgāḥ saddharmasukhasaṃyutāḥ||

ye cāpi satataṃ snigdhā hitaṃ kṛtvā parasparam|

sādhayanti yaśodharmaṃ te sabhāgyā subhāvinaḥ||

ye caranti sadā bhadre viramya daśapāpataḥ|

te dhanyā vimalātmānaḥ sadguṇasukhalābhinaḥ||

ye caranti tapo'raṇye tyaktvā sarvān parigrahān|

te subhadrāḥ śubhātmānaḥ sadā sadgaticāriṇaḥ||

32

bodhicaryāvrataṃ dhṛtvā ye caranti jagaddhite|

te pumāṃso mahāsattvāḥ saṃbuddhapadalābhinaḥ||

ityevaṃ te samābhāṣya sarvasaṃparinanditāḥ|

mahāsattvaṃ tamānamya prārthayantyemādarāt||

sādho bhavān hi no nāthayātā svāmī suhṛtprabhuḥ|

naivānyo vidyate kaścidevaṃ rakṣyahitārthabhṛt||

yad bhavān svayamālokya pāpino'smān suduḥkhitān|

samāgatyāmṛtairbhogyaistoṣayannabhirakṣati||

tadvayaṃ bhavatāmeva sarvadā śaraṇaṃ gatāḥ|

satkāraissamupasthānaṃ kartucchāmahe'dhunā||

tad bhavānno hitādhāne saṃyojayitumarhati|

bhavatā yatsamādiṣṭaṃ tatkariṣyāmahe dhruvan||

iti tai prārthitaṃ sarvai lokeśvaro niśamya saḥ|

kṛpādṛṣṭyā samālokya samādiśati tān punaḥ||

śṛṇudhvaṃ tanmayākhyātaṃ yuṣmākaṃ hitasādhanam|

saṃcaradhvaṃ tathā nityaṃ sadā bhadraṃ yadīcchatha||

tadyathādau triratnānāṃ prayāta śaraṇaṃ mudā|

sarvadā manasā smṛtvā bhajadhvaṃ ca samādarāt||

namo buddhāya dharmāya saṃghāya ca namo namaḥ|

iti tribhyo namaskāraṃ kṛtvā carata sarvataḥ||

etatpuṇyānubhāvena sarvatrāpi śubhaṃ bhavet|

nirutpātaṃ mahotsāhaṃ sarvadā ca bhave dhrivam||

tato yūyaṃ krameṇāpi pariśuddhatrimaṇḍalāḥ|

bodhicittaṃ samāsādhya vrataṃ caritumaikṣyatha||

tadetatpuṇyabhāvena sarve yūyamitaścyutāḥ|

triratnasmṛtimādhāya sukhāvatīṃ prayāsyatha||

tatrāmitābhanāthasya śaraṇe samupasthitāḥ|

sarvadā bhajanaṃ kṛtvā cariṣyatha mahāsukham||

33

tadā yūyaṃ samadāya poṣadhaṃ vratamuttamam|

vidhivatsaṃcaritvaitpuṇyairlapsyatha sanmatim||

tato'pi vimalātmānaḥ sarvasattvahitotsukāḥ|

bodhicaryāvrataṃ dhṛtvā cariṣyatha jagaddhite||

tataḥ pāramitāḥ sarvāḥ pūrayitvā yathākramam|

duṣṭān māragaṇān sarvān jitvārhanto bhaviṣyatha||

tataḥ saṃsārasaṃcāranispṛhā vijitendriyāḥ|

trividhāṃ bodhimāsādhya nirvṛtipadamāpsyatha||

evaṃ sattvās triratnānāṃ gacchantaḥ śaraṇaṃ sadā|

smṛtvā nām samucccārya natvā bhajadhvaṃ nābhavam||

iti lokeśvareṇaivaṃ samādiṣṭaṃ niśamya te|

sarve tatheti vijñāpya pratimodanti nanditāḥ||

tato lokeśvaro matvā teṣāṃ mano'bhiśuddhitam|

niścārayati kāraṇḍavyūhasūtrasūbhāṣitam||

tatsubhāṣitamākarṇya sarve te saṃpramoditāḥ|

triratnabhajanotsāhasaukhyaṃ vāṃchanti sādhitum||

tataste muditāḥ sarve triratnaśaraṇaṃ gatāḥ|

namo buddhāya dharmāya saṃghāyeti vadanti te||

tataḥ sarve'pi te satvāyiratnasmṛtisaṃratāḥ|

saṃsāraviratotsāhā bhavanti dharmalālasāḥ||

tato jñānāsinā bhittvā satkāyadṛṣṭiparvatam|

tyaktvā dehaṃ tataḥ sarve te'bhiyānti sukhāvatīm||

tatrāmitābhanāthasya śaraṇe samupasthitāḥ|

nirdeśaṃ śirasā dhṛtvā pracaranti śubhe mudā||

tataḥ sarve bhaveyuste caturbrahmavihāriṇaḥ|

bodhisattvā mahāsattvā ākāṃkṣitamukhābhidhāḥ||

ityevaṃ sa mahāsattvo lokeśvaro jinātmajaḥ|

sarvān pretān samuddhṛtya preṣayati sukhāvatīm||

34

evaṃ trailokyanātho'sau mahākāruṇikaḥ kṛtī|

kṛpayā svayamālokya saṃrakṣyābhyavate jagat||

ye ye sattvāḥ sadā tasya lokeśasya mahātmanaḥ|

smṛtvā nāma samuccārya bhajante śaraṇaṃ gatāḥ||

te te sarve'pi niṣpāpāḥ śrīmantaḥ sadguṇākarāḥ|

sarvasattvahitaṃ kṛtvā pracarantaḥ śubhe sadā||

bodhicaryāvrataṃ dhṛtvā bhuktvā dharmayaśaḥsukham|

triratnabhajanotsāhaṃ dhṛtvā yāyuḥ sukhāvatīm||

na te sarve'pi gacchanti durgatiṃ ca kadācana|

sadā sadgatisaṃjātā bhadraśrīsadguṇāśrayāḥ||

pariśuddhendriyā dhīrā bodhicaryāvrataṃdharāḥ|

svaparātmahitaṃ kṛtvā yāyurante jinālaye||

ityevaṃ sa mahāsattvaḥ sarvasattvahitārthabhṛt|

kṛpākāruṇyasaddharmaguṇamāhātmyasāgaraḥ||

asaṃkhyaṃ puṇyamāhātmyaṃ tasya lokeśvarasya hi|

sarvairapi munīndraistatpramātuṃ naiva śakyate||

ityādiṣṭaṃ munīndreṇa śrutvā sa sugatātmajaḥ|

sudhīḥ sarvanīvaraṇaviṣkambhī caivamabravīt||

bhagavan sa mahāsattvo nāgacchati kadā vrajat|

tasyāhaṃ darśanaṃ kartumicchāmi trijagatprabhoḥ||

iti tenoditaṃ śrutvā bhagavān sa munīśvaraḥ|

vikambhinaṃ tamālokya punarevaṃ samādiśat||

evaṃ tān kulaputrāsau lokeśvaraḥ prabodhayan|

preṣayitvā sukhāvatyāṃ tato niṣkramya gacchati||

anyatrāpi samuddhartuṃ pāpino narakāśritān|

karuṇāsudṛśā paśyaṃścaraṃste saṃprabhāsayan||

dine dine sa āgatya sarveṣu narakeṣvapi|

nimagnān pāpino duṣṭān samālokya prabhāsayan||

svayamuddhṛtya sarvānstān sukhīkṛtvā prabodhayan|

bodhimārge pratiṣṭhāpya saṃpreṣayet sukhāvatīm||

||iti śrīguṇakāraṇḍavyūhe sūcīmukhodaraparvatapretoddhāranaprakaraṇam||

