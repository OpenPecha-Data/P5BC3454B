atha sarvanīvaraṇaviṣkambhi sa pramoditaḥ|

bhagavantaṃ tamānamya sāṃjalirevabravīt||

bhagavannadya sa dṛṣṭo lokeśvaro'dhunā mayā|

tadasmi pariśuddhātmā saddharmaprāptavānapi||

adya me janmasāfalyaṃ saṃsiddhaśca manorathaḥ|

258

āśā sampūrṇasiddhā ca sambodhiṃ prāptavān bhave||

bhūyo'pi bhagavannasya lokeśasya mahātmanaḥ|

guṇaviśeṣasatkīrtiṃ śrotumicchāmi sāmpratam||

tadbhavān sarvasattvānāṃ sambodhivratacāriṇām|

manaḥ protsāhanaṃ kartuṃ samupādeṣṭumarhati||

iti saṃprārthite tena viṣkambhinā sa sarvavit|

bhagavāṃstaṃ mahāsattvaṃ saṃpaśyannevamādiśat||

sādhu śṛṇu mahāsattva kulaputra samāhitaḥ|

lokeśaguṇasatkīrtiṃ pravakṣyāmi samāsataḥ||

aprameyasaṃkhyeyaṃ lokeśasya mahātmanaḥ|

puṇyaguṇapramāṇāni kartuṃ na śakyate mayā||

tadyathā sarvalokeṣu sarveṣāmapi bhūbhṛtām|

palasaṃkhayāprāmāṇāni kartuṃ mayāpi śakyate||

saparvatā mahī sarvā kṛtvāyaṇurajomayā|

teṣāṃ saṃkhyāpramāṇāni kartuṃ mayā hi śakyate||

sarveṣāmapi cābdhīnāṃ sarvāsāṃ saritāmapi|

jalabindupramāṇāni saṃkhyātuṃ śakyate mayā||

sarveṣāmapi vṛkṣāṇāṃ sarvatrāpi mahīruhām|

patrasaṃkhyāpramāṇāni prakartuṃ śakyate mayā||

na tvasya lokanāthasya puṇyasaṃbhāramuttamam|

apreyamasaṃkhyeyaṃ saṃkhyātuṃ śakyate mayā||

sarve sattvāśca saṃbuddhān sarvānapi sasāṃghikān|

sarvopakaraṇairnityaṃ saṃbhājeran samādaram||

yāvatteṣāṃ mahatpuṇyaṃ bodhiśrīguṇasādhanam|

tato'pyadhikamaudāryaṃ lokeśabhajanodbhavam||

yadasau trijagannātho bodhisattvo maharddhimān|

sarvasamādhisapannaḥ prakaroti jagaddhite||

īdṛśastrijagannātho bodhisattvo maharddhikaḥ|

259

sarvasamādhisampannastrailokye nāsti kaścana||

tadyathāhaṃ purādrākṣamasya traidhātukaprabhoḥ|

samādhiguṇamāhātmyaṃ sarvajinātmajādhikam||

tadyathābhūtpurā śāstā krakucchandastathāgataḥ|

sarvavidyādhipo dharmarājo'rhat sugato jinaḥ|

tadāhaṃ dānaśūrākhyo bodhisattvo hitārthabhṛt||

tasya śāsturmunīndrasya saddharmaśāsanārataḥ||

tadaikasamaye'sau'pi krakucchando vināyakaḥ|

jetāśrame vihāre'tra vijahāra sasāṃdhikaḥ||

tadā tasya munīndrasya pātuṃ dharmāmṛtaṃ mudā|

brahmādibrāhmaṇāḥ sarve śakrāditridaśādhipāḥ||

sarve lokādhipāścāpi daityendrā rākṣasādhipāḥ|

gandharvāḥ kinnarā yakṣā nāgendrā garuḍādhipāḥ||

sūryādayo grahāḥ sarve candrādayaśca tārakāḥ|

siddhāḥ sādhyāśca rudrāśca sarve vidyādharā api||

rājānaḥ kṣatriyā vaiśyā amātyā mantriṇo janāḥ|

vaṇijaḥ sārthavāhāśca śreṣṭhinaśca mahājanāḥ||

paurajānapadā grāmyāstathānye deśavāsinaḥ|

sarve'pi te samāsṛtya samabhyarcya yathākramam||

krakucchandamunīndraṃ taṃ natvā tasthuḥ sabhāśritāḥ|

tadānekamahāsattvā bodhisattvāḥ samāhitāḥ||

samādhivigrahaṃ cakruḥkrakucchandamuneḥ puraḥ||

yadā samantabhadrākhyo bodhisattvo maharddhimān|

samāpede samādhiṃ tadyaddhvajodgatasaṃjñakam||

tadā lokeśvaraścāsau bodhisattvo maharddhikaḥ|

samāpede samādhiṃ tadyadvikiriṇasaṃjñakam||

yadā samantabhadraśca bodhisattvo jinātmajaḥ|

samāpede samādhiṃ tadyatpūrṇenduvaralocanam||

260

tadā lokeśvaraścāsau mahābhijño jinātmajaḥ|

samāpede samādhiṃ tadyatsuryavaralocanam||

yadā samantabhadraśca mahābhijño jinātmajaḥ|

samādhiṃ tatsamāpede yadvicchuritasaṃjñakam||

tadā lokeśvaraścāpi mahābhijño jinātmajaḥ|

samāpede samādhiṃ yad gaganagaṃjasaṃjñakam||

yadā samantabhadraśca bodhisattvo mahāmatiḥ|

samāpede samādhiṃ tatsarvākārakarābhidham||

tadā lokeśvaraścāpi bodhisattvo mahāmatiḥ|

samāpeded samādhiṃ yadindramatyabhidhānakam||

yadā samantabhadraśca bodhisattvo guṇākaraḥ|

samāpede samādhiṃ yadindrarājo'bhidhānakam||

tadā lokeśvaraścāsau bodhisattvo guṇākaraḥ|

samāpede samādhiṃ yadabdhigambhīrasaṃjñakam||

yadā samantabhadraśca bodhisattvaḥ suvīryavān|

samāpede samādhiṃ yatsihaṃvijṛmbhitāhvayam||

tadā lokeśvaraścāpi bodhisāttvaḥ suvīryavān|

samāpede samādhiṃ yatsihavikrīḍitābhidham||

yadā samantabhadraśca bodhisattvaḥ subuddhimān|

samāpede samādhiṃ yadvaradāyakasaṃjñakam||

tadā lokeścaraścāpi bodhisattvaḥ subuddhimān|

samāpede samādhiṃ tadyadavīcyabhiśoṣaṇam||

yadā samantabhadraśca bodhisattvo vicakṣaṇaḥ|

udghāṭya darśayāmāsa sarvalomavilānyapi||

tadā lokeśvaraścāpi bodhisattvo vicakṣaṇaḥ|

apāvṛṇot sa sarvāṇi lomarandhrāṇyaśeṣataḥ||

tadā samantabhadro'sau lokeśaṃ taṃ mahardhikam|

samīkṣya sāṃjalirnatvā saṃpaśyannevamabravīt||

261

sādhu dhanyo'si lokeśa yadīdṛkpratibhānavān|

kaścinnaivāsti lokeṣu tvādṛksamādhivit sudhiḥ||

evamanyairmahāsattvairbodhisattvairmahaddhikaiḥ|

smādhivigrahe saiva lokeśvaro vijitavān||

tadā sarve mahābhijña bodhisattvāḥ prasāditāḥ|

lokeśaṃ taṃ mahābhijñaṃ samānamyaivamabravan||

sādhu dhanyo'si lokeśa yadīdṛkpratibhānavān|

kaścinnaivāsti looke yattvādṛksamādhisadbalī||

tadā sa bhagavān dṛṣṭvā sarvāṃstān sugatātmajān|

purataḥ samupāmantrya saṃpaśyannevamādiśat||

kulaputrālpamevaitat pratibhānaṃ jagatprabhoḥ|

lokeśasyāsya yuṣmābhirdṛśyate'pīha sāmpratam||

yādṛglokeśvarasyāsya pratibhānaṃ mahattaram|

īdṛksarvamunīndrāṇāmapi naivāsti kasyacit||

evaṃ tasya jagadbhartuḥ pratibhānaṃ mahattaram|

krakucchandamunīndreaṇa samākhyātaṃ mayā śrutam||

atha sarvanīvaraṇaviṣkambhī sa prabodhitaḥ|

bhagavantaṃ munīndraṃ ca samālokyaivamabravīt||

bhagavan yanmahāyānasūtrarājaṃ nigadyate|

tatsamādiśa kāraṇḍavyūhasūtrodbhavaṃ vṛṣam||

yacchrutvāpi vayaṃ sarve sambodhiguṇasādhanaiḥ|

dharmarasaurabhivyāptamānasāḥ pracaremahi||

tacchrutvā bhagavāṃścāpi viṣkambhinaṃ mahāmatim|

sādhu śṛṇu samādhāya vakṣye taditi prādiśat||

ye'pi śroṣyanti kāraṇḍavyūhasūtraṃ subhāṣitam|

teṣāṃ sarvāṇi pāpāni kṣiṇuyurdāruṇānyapi||

daśākuśalapāpāni paṃcātipātakānyapi|

niravaśeṣanaṣṭāni kṣiṇuyuriti niścayam||

262

ityādiṣṭe munīndreṇa viṣkambhī saṃpramoditaḥ|

bhagavantaṃ samālokya punarevamabhāṣata||

bhagavan sarvaviccchāsta jānīmahi kathaṃ vayam|

yatpāpaṃ kurute kṣīṇaṃ kāraṇḍanyūhasūtrakam||

tacchrutvā bhagavān bhūyo viṣkambhinaṃ vibodhitam|

sabhāśritān janāṃścāpi samālokyaivamādiśat||

vidyate kulaputrāsau tīrtho malasunirmalau|

sumerordakṣiṇe pārśve munīndraiḥ parikalpitau||

malatīrthajale kṣiptaṃ śubhravāso'pi nīlitam|

tathā tajjalasaṃspṛṣṭo śuddho'pi nīlito bhavet||

sunirmale jale kṣiptaṃ nīlavāso'pi śuklitam|

tathā tajjalasaṃspṛṣṭaḥ pāpātmāpi bhavecchuciḥ||

evamidaṃ mahāyānasūtrāgraṃ yo'bhinandati|

saddharmalipto'pi kleśaiḥ saṃkliśyate drutam||

śrutvāpīdaṃ mahāyānasūtrāgraṃ yo'bhinandati|

sa mahāpāpalipto'pi niḥkleśaḥ syācchubhāntikaḥ||

yathā śatamukho hīndro vinisṛtya nijālayāt|

dahati sarvabhūjātān tṛṇagulmalatādrumān||

tathedaṃ sarvasūtrāṇāṃ kāraṇḍavyūhamuttamam|

pātakānyapi sarvāṇi niḥśeṣaṃ dahate drutam||

ye śrutvedaṃ mahāyānasūtrarājaṃ subhāṣitam|

anumodyābhinandantaḥ saṃbhajante sadādarāt||

te sarve nirmalātmāno niḥkleśavimalendriyāḥ|

bodhisattvā mahāsattvā bhaveyurnivartikāḥ||

idaṃ sarvamahāyānasūtrarājaṃ mahottamam|

śrutvā naivānumodeyuḥ pṛthagjanā durāśayāḥ||

ye cāpīdaṃ mahāyānasūtrarājaṃ mahottamam|

niśamyābhyanumodantaḥ prabhajante sadādarāt||

263

dhanyāste puruṣāḥ sarve pariśuddhatrimaṇḍalāḥ|

niḥkleśā nirmalātmāno bhaveyuḥ sugatātmajāḥ||

mṛtyukāle'pi teṣāṃ ca dvādaśa sugatā jināḥ|

samupetyābhipaśyanto dadyurevaṃ varottamam||

mā bhaiṣīḥ kulaputra tvaṃ yatkāraṇḍavyūhasūtrakam|

śrutvānumodya satkārairbhajase śraddhayādarāt||

etatpuṇyānuliptātmā bhūyo na saṃsarerbhave|

naiva kleśāgnisaṃtāpaiḥ saṃdhakṣyase kadācana||

yāvajjīvaṃ mahatsaukhyaṃ bhuktā śrīsadguṇānvitam|

bhūyo dharmāmṛtaṃ bhoktuṃ saṃprayāyāḥ sukhāvatīm||

tatra tvamamitābhasya jinasya śaraṇe sthitaḥ|

sadā dharmāmṛtaṃ pītvā saṃcarethāḥ susaṃvare||

tato nirmalaśuddhātmā pariśuddhatrimaṇḍalaḥ|

sarvasattvahitādhanabodhicaryāvrataṃ careḥ||

tataḥ pāramitāḥ sarvāḥ pūrayitvā yathākramam|

niḥkleśo'rhanmahābhijñaścaturbrahmavihārikaḥ||

jitvā māragaṇān sarvān sambodhiniścalāśayaḥ|

trividhāṃ bodhimāsādya saṃbuddhapadamāpnuyāḥ||

iti taiḥ sugataiḥ sarvaiḥ samādiṣṭaṃ niśamya te|

sarve'pyubhyanumodanto nameyustān jinān muhuḥ||

tataste tān jinān smṛtvā prāṇaṃ tyaktvā samāhitāḥ|

taireva sugataiḥ sārdhaṃ saṃprayāyuḥ sukhāvatīm||

tatropetyāmitābhasya śaraṇe samupāśritāḥ|

sadā dharmāmṛtaṃ pītvā saṃcareyurjaddhite||

tataḥ sambodhisaṃbhāraṃ pūrayitvā yathākramam|

niḥkleśā nirmalātmānaḥ pariśuddhatrimaṇḍalāḥ||

jitvā māragaṇān sarvāṃścaturbrahmavihāriṇaḥ|

trividhāṃ bodhimāsādya saṃbuddhapadamāpnuyuḥ||

264

evaṃ mahattaraṃ puṇyaṃ kāraṇḍavyūhasūtrajam|

aprameyamasaṃkhyeyaṃ saṃbodhijñānasādhanam||

yūyaṃ sarve'pi vijñāya saṃbodhiṃ yadi vāṃcchatha|

śṛṇutedaṃ mahāyānasūtrarājaṃ subhāṣitam||

anumodata satkṛtya bhajana sarvadādarāt|

ityādiṣṭaṃ munīndreṇa niśamya te sabhāśritāḥ|

sarve lokāstathetyuktvā prābhyanandan prabodhitāḥ||

tataste sarve sabhālokā brahmādayo maharṣayaḥ|

śakrādayaḥ surendrāśca sarvalokādhipā api||

gandharvakiṃnarā rakṣāḥ siddhāḥ sādhyāḥ surāṃganāḥ|

vidyādharāśca daityendrā nāgendrā garuḍā api||

mahoragāśca daityendra nāgendrā garuḍā api||

mahoragāśca nairṛtyā bhūteśāśca śubhāśayāḥ|

yogino yatinaścāpi tīrthikāśca tapasvinaḥ||

viprarājādayaḥ sarve manuṣyāśca prasāditāḥ|

tridhā pradakṣiṇīkṛya kṛtāṃjalipuṭo mudā||

bhagavantaṃ sasaṃghaṃ taṃ natvā svasvālayaṃ yayuḥ||

||iti sarvasabhālokasaddharmaśravaṇotsāhasaṃpramoditasvasvālayapratigamanaprakaraṇaṃ samāptam||

