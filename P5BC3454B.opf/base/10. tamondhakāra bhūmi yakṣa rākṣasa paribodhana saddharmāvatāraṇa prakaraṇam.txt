atha sarvanīvaraṇaviṣkambhī sugatātmajaḥ|

bhagavantaṃ pūnarnatvā sāṃjalirevamabravīt||

bhagavan sa mahābhijño lokeśvaro jinātmajaḥ|

kadeha samupāgacchet saṃdrakṣyate mayā katham||

126

naivāsmi toṣitaḥ śāstaḥ pītvāpi tadguṇāmṛtam|

yatsākṣāddraṣtumicchāmi kadeha sa samācaret||

yattrailokādhipatīśo'sau durdāntānapi dānavān|

bodhayitvā prayatnena bodhimārge nyayojayat||

tattasyeva mahadvīryaṃ kasyāpi vidyate na hi|

munīndrairapi sarvairyatpramātuṃ naiva śakyate||

bhūyo'pi pātumicchāmi tadguṇāmṛtamuttamam|

tadbhavānsamupādiśya tuṣṭo'ntaḥ kartumahati||

iti saṃprārthite tena bhagavān sa munīśvaraḥ|

viṣkambhinaṃ tamālokya punarevaṃ samādiśat||

śṛṇu sādho mahāsattva lokeśasya mahadguṇam|

bhūyo'haṃ saṃpravakṣyāmi sarvasttavaśubhārthataḥ||

tato niṣkramya daityendrabhavanāt sa jinātmajaḥ|

anyatrāpi samuddhartuṃ sattvān saṃbhāsayan yayau||

tataścāsau mahābhijño lokeśvaraḥ svapuṇyajān|

nānāraśmīn samutsṛtya jagallokamabhāsayat||

tadraśmayo jagallokānabhāsya prasāritāḥ|

jetodyāne munīndrasya viśvabhuvaḥ puraḥ sthitāḥ||

jetodyāne tadā tatra prādurbhūtāḥ sarovarāḥ|

aṣṭāṃgaguṇasaṃpannajalapūrṇā manoharāḥ||

divyasauvarṇapadmādiparipūrṇābhiśobhitāḥ|

aneke kalpavṛkṣāśca sarvālaṃkāralambitāḥ|

saratnamaṇimuktādihāralambitaśobhitāḥ||

kāśikaduṣyapaṭṭādivastrālaṃkāralambitāḥ|

pravālohitastambāḥ suvarṇarupyapatrakāḥ||

aneke puṣpavṛkṣāśca falavṛkṣādayo'pi ca|

sarvāścāpi mahauṣadhyaḥ prādurbhūtāssamantataḥ||

tatrārāme vihāre ca sugandhikusumāni ca|

divyasuvarṇapuṣpāṇi nipeturviyatastadā||

127

evaṃ tanmaṃgalodbhūtanimittaṃ mahadadbhutam|

samudbhūtaṃ samālokya tasthuḥ sarve savismayāḥ||

atha gaganagaṃjākhyo bodhisattvo'pi vismitaḥ|

tanmahadbhadranaimityaṃ parispraṣṭuṃ samutthitaḥ||

viśvabhuvo munīndrasya purataḥ samupasthitaḥ|

pādābje praṇatiṃ kṛtvā sāṃjalirevamabravīt||

kasya puṇyaprabhāraśmirbhagavannayamāgataḥ|

kuta iha samābhāsya karotyevaṃ śubhādbhutam||

tadbhavān samupādiśya sarvān sabhāśritānimān|

lokāan prabodhayan dharme vinodayitumarhati||

evaṃ saṃprārthite tena viśvabhūrbhagavān jinaḥ|

gaganagaṃjamālokya tamevaṃ punarabravīt||

asau lokeśvarastasmādbhavanānniścaran baleḥ|

tamo'ndhakārabhūmyāṃ ca sattvān pātuṃ pragacchati||

tasya lokeśvarasyāyaṃ puṇyaraśmissamantataḥ|

avabhāsya jagallokamihāpi saṃprasāritaḥ||

tenadaṃ bhadranaimityaṃ kulaputra prajāyate|

tatra sattvān samuddhṛtya prāgacchet sa jagatprabhuḥ||

tadātra kulaputrastvaṃ trailokādhipatīśvaram|

tamāyātaṃ samālokya natvārādhaya sādaram||

ityādiṣṭaṃ munīndreṇa viśvabhuvā niśamya saḥ|

gaganagaṃja ālokya taṃ munīmevamabravīt||

kathaṃ sa bhagavān yāti tatrāndhatamase bhuvi|

sūryacandramasoryatra prabhā na jñāyate kvacit||

tatrāpi prāṇinaḥ santi yānuddhartuṃ sa gacchati|

kathaṃ kimarthamālokya viharet kva jinātmajaḥ||

iti tenodite śāstā viśvabhūḥ sa munīśvaraḥ|

gaganagaṃjamālokya taṃ punarevamādiśat||

128

tatrāpi kulaputrāsti varado nāma sadguṇī|

cintāmaṇirmahāratnaḥ śrīkāntimān dineśavat||

tatrānekasahasrāṇi yakṣaṇāṃ rakṣasāmapi|

yathākāmaṃ sukhaṃ bhuktvā vasanti svairacāriṇaḥ||

tān kleśābhimāno duṣṭān paśyan sa karuṇānidhiḥ|

bodhayitvā prayatnena cārayituṃ susaṃvaram||

svapuṇyaraśmimutsṛjya saṃbhāsayan samantataḥ|

praviśati yathā pūrṇacandraḥ prahlādayan jagat||

tadraśmiparispṛṣṭāste sarve'pi yakṣarākṣasāḥ|

mahāsaukhyasamāpannāḥ tiṣṭhanti vismayānvitāḥ||

tadā taṃ samupāyātaṃ śrīkāntisaṃprabhāsitam|

dṛṣṭvā te muditāḥ sarve purataḥ samupāgatāḥ|

kṛtāṃjalipuṭā natvā tasya pādāmbuje mudā|

purataḥ samupāśritya saṃpṛcchantyevamādarat||

mā tvaṃ bhagavaṃcchrāntaḥ klānto va bhavatāṃ tanau|

kaccit sarvatra kauśalyaṃ dṛśyate sucirādbhavān||

iti tairuditaṃ śrutvā lokeśaḥ sa jinātmajaḥ|

tān sarvān samupāsīnān vadatyevaṃ vilokayan||

mamānekāni kāryāṇi sattvānāṃ hitasādhane|

tenāhaṃ sucireṇātra samāgacchāmi sāmpratam||

nātmabhāvo mayaikasya sattvasya kāryasādhane|

niṣpādito jagatsattvasaddharmasādhane'pi hi||

sarve sattvā mayālokya bodhayitvā prayatnataḥ|

bodhimārge pratiṣṭhāpya preṣaṇīyāḥ sukhāvatīm||

tenāhaṃ sucireṇātra samāgacchāmi sāmpratam|

nātmabhāvo mayaikasya sattvasya kāryasādhane||

niṣpādito jagatsattvasaddharmasādhane'pi hi|

sarve sattvā mayālokya bodhayitvā prayatnataḥ||

129

bodhimārge pratiṣṭhāpya preṣaṇīyāḥ sukhāvatīm||

tenāhaṃ sucireṇāpi yuṣmākaṃ hitasādhane|

vilokya samupāyāmi nānyatheti hi manyata||

ityādiṣṭaṃ jagacchāstrā tena lokeśvareṇa te|

śrutvā sarve mudā tasya pura evaṃ vadanti ca||

jayo'stu te sadā kārye sidhyatu te samīhitam|

sadaivaṃ kṛpayālokya sarvānnaḥ pātumarhati||

ityuktvā te prasannākṣāḥ sarve taṃ triguṇādhipam|

svarṇaratnāsane sthāpya prārthayanyevamānatāḥ||

bhagavannātha lokeśa satsaukhyaguṇasādhanam|

asmadanugrahe dharmaṃ samupādeṣṭumarhati||

iti samprārthite taiḥ sa lokeśvaro jinātmajaḥ|

tāna yakṣān rākṣasān sarvān samālokyaivamādiśat||

sādhu cittaṃ samādhāya śṛṇudhvaṃ yūyamādarāt|

kāraṇḍavyūhamaudāryasūtraṃ vakṣyāmi vo hite||

ye śroṣyanti mahāyānasūtrarājamidaṃ mudā|

ye śrutvā dhārayiṣyanti vācayiṣyanti ye sadā||

paryavāpsyanti ye cāpi likhiṣyanti ca ye tathā|

ye ca likhāpayiṣyanti bhāvayiṣyanti ye sadā||

ye ca pravartayiṣyanti śrāvayiṣyanti ye parān|

anumodya sadā smṛtvā praṇatvā ye bhajantyapi||

ye cāpi śraddhayā nityamarcayiṣyanti sarvadā|

sādaraṃ ye ca satkṛtya mānayiṣyanti sarvadā||

teṣāṃ puṇyamasaṃkhyeyamaprameyaṃ mahattaram|

sadgunaśrīmahatsaukhyasaṃbuddhapadasādhanam||

sarvajñāḥ sugatāḥ sarve munīndrā api sarvadā|

etatpuṇyapramāṇāni kartuṃ na cābhiśaknuyuḥ||

tadyathāpi ca caturdvipanivāsino'pi mānavāḥ|

hemaratnamayaṃ stūpaṃ kuryurekaikamucchritam||

130

teṣu stūpeṣu sarveṣu dhāturatnāvaropaṇam|

kūryuste mānavāḥ sarve caturdvīpanivāsinaḥ||

tesāṃ yāvanmahatpuṇyaskandhamaudāryasattamam|

tato'dhikaṃ hi tatpuṇyaṃ kāraṇḍavyūhasūtrajam||

tadyathā ca mahānaghāḥ paṃcapūrṇajalāvahāḥ|

sahasraparivārāstāḥ saṃkramanti yathodadhim||

evameva mahatpuṇyaṃ kāraṇḍavyūhasūtrajam|

śravaṇabhajanādīnāṃ saṃprābhivahate sadā||

evametanmahatpuṇyaṃ matvā yūyaṃ yadīcchatha|

tyaktvā pāpamatiṃ sarve śṛṇutedaṃ subhāṣitam||

śrutvānumodya satkṛtya mānayata sadādarāt|

etatpuṇyābhiliptā hi bhaviṣyatha jinātmajāḥ||

iti tena jagacchāstrā samādiṣṭaṃ niśamya te||

sarve te rākṣasā yakṣā muditāścedamabruvan||

ye cāpīdaṃ mahāyānasūtrarājaṃ jagatprabhāḥ|

likhāpayanti teṣāṃ syātkiyatpuṇyaṃ samādiśa||

ityakte taiḥ sa lokeśo bodhisattvo jinātmajaḥ|

sarvāṃstān muditān matvā samālokyedamādiśat||

kulaputrā aprameyaṃ pujyaṃ teṣāṃ prajāyate|

likhantīdaṃ sūtrarājaṃ likhāpayanti ye'pi ca||

caturaśītisaddharmaskandhasāhasrikāni taiḥ|

likhāpitāni sarvāṇi teṣāṃ puṇyaṃ mahattaram||

rājānaste bhaviṣyanti nṛpendrāścakravartinaḥ|

dharmiṣṭhā lokabhartāro virā dhīrā vicakṣaṇāḥ||

ye cāpyasya mahāyānasūtrarājasya sarvadā|

nāmānusmaraṇaṃ kṛtvā bhajanti saṃprasāditāḥ||

te sarve bhavaduḥkhebhyo vimuktā vimalāśayāḥ|

niḥkleśāḥ paripūrṇāṃgāḥ sugandhimukhavāsinaḥ||

131

candanagandhitāṃgāśca suvīryabalaveginaḥ|

jātismarāśca dharmīṣṭhā bhaveyuḥ śrīguṇāśrayāḥ||

evaṃ matvā mahatpuṇyaṃ yadyetadguṇamicchatha|

viramya kleśasaṃgebhyaḥ pariśuddhāśayā mudā||

etatkāraṇḍavyūhasya sūtrarājasya sarvadā|

nāmānusmaraṇaṃ kṛtvā bhajata śraddhayādarāt||

tato yūyaṃ vinirmuktā bhavakleśātiduḥkhataḥ|

niḥkleśā vimalātmānaḥ sukhāvatīṃ gamiṣyatha||

tatrāmitābhanāthasya pītvā dharmāmṛtaṃ sadā|

bodhicaryāṃvrataṃ prāpya bhaviṣyatha jinātmajāḥ||

tataḥ sattvahitādhānaśrīsaṃpatsadguṇāśrayāḥ|

sarvasattvahitaṃ kṛtvā saṃbuddhapadamāpsyatha||

iti satyaṃ parijñāya śuddhāśayā jitendriyāḥ|

triratnabhajanaṃ kṛtvā bhajana tatsubhāṣitam||

iti taduktamākarṇya sarve te yakṣarākṣasāḥ|

prabodhitā mahotsāhaiścarantyevaṃ samādarāt||

tataḥ kecin bhavantyetaddharmaśraddhānusāriṇaḥ|

kecicca śrotāapannāḥ sakṛdāgāmino'pare||

anye'nāgāminaḥ kecidbhavanti bodhisādhane|

tatassarve'pi te yakṣā rākṣasāḥ saṃpramoditāḥ||

tadupadiṣṭamāsādya bhavanti brahmacāriṇaḥ|

parasya ca hitaṃ kṛtvā saṃcarante śubhe sadā||

tataste nanditāḥ sarve bhūyastaṃ triguṇādhipam|

kṛtājaṃlipuṭā natvā prārthayantyevamādarāt||

bhagavannubodhe naḥ saddharmaṃ samupādiśat|

viharasva sadātraiva kvacidanyatra mā vraja||

svarṇaratnamayaṃ stūpaṃ kṛtvā dāsyāmahe'tra te|

rathacaṃkrayātrā ca kariṣyāmo jagatprabhoḥ||

132

sadā te śaraṇe sthitvā pītvā dharmāmṛtaṃ mudā|

saddharmasādhanaṃ kṛtvā cariṣyāmaḥ sukhaṃ śubhe||

iti taiḥ prārthitaṃ sarvaiḥ śrutvā lokeśvaro'tha saḥ|

sarvānstān rākṣasān yakṣān samālokyaivamādiśat||

nāhaṃ sadātra tiṣṭheyamantratrāpyevamācaran|

bodhayannaparān sattvān yojayeyaṃ susaṃvare||

tasmādyūyamime sarve upadiṣṭaṃ yathā mayā|

tathā dhṛtvā sadā dharme caritvā tiṣṭhatābhavam||

iti śāstrā samādiṣṭaṃ śrutvā te yakṣarākṣasāḥ|

tadviyogātiduḥkhārtā vadanyevaṃ parasparam||

gamiṣyati bhavanto'yaṃ lokanātho jagatprabhuḥ|

tadbhaviṣyāmahe sarve saddharmarahitā vayam||

iti saṃbhāṣya sarve te tasya traidhātukaprabhoḥ|

pādābje praṇatiṃ kṛtvā tiṣṭhanti samupāśritāḥ||

tataḥ sa trijagannātho lokeśvaro jinātmajaḥ|

tān sarvān samupāmantrya carati prasthitastataḥ||

tatra te rākṣasā yakṣāssarve tasya jagatprabhoḥ|

rudantaḥ sneharāgārtā gacchanti pṛṣṭhato'nugāḥ||

tān dṛṣṭvā tvāgatān sarvān sa lokeśo karuṇātmakaḥ|

prāyātān dūrato mārge samālokyaivamabravīt||

sudūramāgato yūyaṃ nivartadhvaṃ svamālayam|

māgacchata gamiṣyāmi śuddhāvāse surālaye||

ityādiṣṭe jagacchāstrā sarve te yakṣarākṣasāḥ|

lokeśvarasya pādābje natvā yānti svamālayam||

tatra te rākṣasā yakṣā dhṛtvājñāṃ trijagatprabhoḥ|

triratnabhajanaṃ kṛtvā caturbrahmavihāriṇaḥ||

bodhicaryāvrataṃ dhṛtvā saṃbodhinihitāśayāḥ|

parasparaṃ hitaṃ kṛtvā saṃcarante sadā śubhe||

133

evaṃ sa trijagannātho durbodhān yakṣarākṣasān|

api niyujya saddharme cārayati prabodhayan||

evaṃ sa trijagannāthaḥ sarvāsattvān prabodhayan|

bodhimāarge pratiṣṭhāpya pālayati sadā bhave||

tenāsya trijagadbhartuḥ puṇyaskandhaṃ mahattaram|

aprameyaṃ jinaiḥ sarvaiḥ pramātuṃ naiva śakyate||

tasmāttasya jagadbhartuḥ smṛtvāpi nāma sarvadā|

samudāhṛtya natvāpi kartavyaṃ bhajanaṃ mudā||

ye tasyoccārya nāmāpi bhajanti sarvadā mudā|

durgatiṃ te na gacchanti saṃprayāyuḥ sukhāvatīm||

tatrāmitābhanāthasya śaraṇe samupāśritāḥ|

sadā dharmāmṛtaṃ pītvā saṃcareran susaṃvare||

tato bodhivrataṃ dhṛtvā saṃcaritvā jagaddhite|

trividhāṃ bodhimāsādya sambuddhapadamāpnuyuḥ||

ityādiṣṭaṃ munīndreṇa viśvabhuvā niśamya te|

sarve lokāḥ sabhāsīnāḥ prābhyanandan prabodhitāḥ||

ityādiṣṭaṃ munīndreṇa śrīghanena niśamya te|

sarve sasāṃghikā lokā muhurmuhuḥ saṃprabodhitāḥ||

||iti tamo'ndhakārabhūmiyakṣarākṣasaparibodhanasaddharmāvatāraṇaprakaraṇaṃ samāptam||

