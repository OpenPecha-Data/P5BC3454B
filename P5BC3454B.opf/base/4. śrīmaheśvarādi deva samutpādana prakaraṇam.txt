śrībhagavānuvāca|

evamasau mahāsattvo lokeśvaro jinātmajaḥ|

bhavābdheḥ svayamuddhṛtya pālayati sadā jagat|

praduṣṭānapi pāpiṣṭān bodhayitvā prayatnataḥ |

bodhimārge pratiṣṭhāpya saṃpreṣayejjinālaye||

nāstīdṛgguṇasaṃpannaḥ sattvayaidhātukeṣvapi|

kasyāpi vidyate naiva pratibhānaṃ hi tādṛśam||

munīndrāṇāṃ ca sarveṣāṃ nāstīdṛgdrutibhānatā|

tena lokeśvaro nāma bodhisattvassa ucyate||

ityādiṣṭaṃ munīndreṇa śrutvā sa sugatātmajaḥ|

viṣkambhī bhagavantaṃ ca samālokyaivamabravīt||

bhagavan hetunā kena sarvalokādhipeśvaraḥ|

lokeśvaraḥ sa ākhyāta etat samyak samādiśa||

tasyeva pratibhāsatvaṃ kasyacinnaiva vidyate|

munīndrāṇāmapi sarveṣāṃ nāstīti tatkathaṃ khalu||

etat samyak samākhyāhi śrotumicchāmi sarvavit|

ime sarve sabhāsīnāstadguṇaśrotumānasāḥ||

iti tenoditaṃ śrutvā bhagavān sa munīśvaraḥ|

viṣkambhinaṃ mahāvijñaṃ tamālokyaivamādiśat||

śṛṇu tvaṃ kulaputrāsya lokeśasya prabhāvatām|

saṃpravakṣyāmi te prītyā sarvasattvānubodhane||

36

tadhyayābhūt purā śāstā tathāgato munīśvaraḥ|

vipaśyī nāma saṃbuddhaḥ sarvavidyādhipo jinaḥ|

sarvajño'rhanmahābhijño dharmarājo vināyakaḥ|

bhagavāṃyijagannāthaḥ sarvasattvahitārthabhṛt||

tadāhaṃ kulaputrāsam sugandhasukhasaṃjñakaḥ|

vaṇiksuto vṛṣotsāhī saṃbuddhaguṇalālasaḥ||

tasya vipaśyinaḥ śāstuḥ saṃbuddhasya jagadguroḥ|

śaraṇe samupāśritya prācaran bodhisaṃvaram||

tadā tena munīndreṇa sarvajñena vipaśyinā|

lokeśaguṇamāhātyaṃ samāakhyātaṃ śrutaṃ mayā||

tadyathāsau jagacchāstā vipaśyī bhagavān jinaḥ|

saddharmaṃ samupādeṣṭuṃ sabhāmadhye samāaśritaḥ||

tadāsau trijagannātho lokeśvaro jinātmajaḥ|

sarvān sattvān samuddhartuṃ saṃpaśyan karuṇānvitaḥ||

puṇyaraśmiṃ samutsṛjya prabhāsayan samantataḥ|

duḥkhino narakāsīnān sarvān sattvān vilokayan||

samuddhṛtya prayatnena bodhayitvānumodayan|

triratnaśaraṇe sthāpya cārayitvā śubhe vṛṣe||

bodhimārge pratiṣṭhāpya śrāvayitvā subhāṣitān|

saṃbodhisādhane dharme saṃniyojya vinodayan||

sarvatra maṃgalaṃ kṛtvā nirupātaṃ mahotsavam|

triratnaguṇamāhātmyaṃ prakāśayan samācarat||

tadā tadraśmisaṃspṛṣṭā sarvā bhumiḥ praśobhitā|

viśuddhamaṃgalotsāhasukhasamākulābhavat||

tadadbhutaṃ mahānandaṃ mahotsāhaṃ samantataḥ|

samālokya mahāsattvo mahāmatirjinātmajaḥ||

vismayasamupāghrāta tvanta evaṃ vyacintayan||

aho kasya prabhākāntiriyamiha samāgatā|

avabhāsya jagatsarvaṃ saṃśodhayati śobhitam||

37

iti cintākulātmā sa bodhisattvo mahāmatiḥ|

samutthāyottarāsaṃgamudvahan purato gataḥ||

jāanubhyāṃ bhūtake dhṛtvā kṛtāṃjaliputo mudā|

vipaśyinaṃ munīndraṃ taṃ natvaivaṃ paryapṛcchata||

bhagavan kasya prabhāvo'yaṃ yadiyaṃ bhāsamāgatā|

avabhāsya jagatsarvaṃ śodhayanti praśobhitam||

yadidaṃ mahadāścaryaṃ dṛṣṭvā sarve'tivismitāḥ|

śrotumicchanti sarvajña tatsamādeṣṭumarhati||

iti tenoditaṃ śrutvā vipaśyī sa munīśvaraḥ|

mahāmatiṃ mahāsattvaṃ tamālokyaivamādiśat||

mahāmate śṛṇuṣvedamadbhutaṃ yatsamudbhavam|

tatpuṇyaprabhāvatvaṃ kathayiṣyāmi sāṃpratam||

yayailokādhipo nātho bodhisattvo jinātmajaḥ|

sarvadharmādhipaḥ śrīmānāryāvalokiteśvaraḥ||

sa sattvān pāpino duṣṭān duḥkhino narakāśritān|

samālokya kṛpādṛsṭyā mahākāruṇyacoditaḥ||

tān sarvān hi samuddṛtya bodhiyitvānumodayan|

bodhimārge pratiṣṭhāpya preṣayituṃ jinālaye||

saṃprasthitaḥ sukhāvatyāḥ puṇyaraśmīn samutsṛjan|

avabhāsya jagallokamihāgantuṃ samāgataḥ||

tasya puṇyaprabhākāntiriyaṃ pāpaviśodhanī|

avabhāsya jagatsarvaṃ śodhayantī prasāritā|

evaṃ sa sarvalokānāmadhipatirhitārthabhṛt|

svayamālokya sarvatra yāti sarvān samuddharan||

pāpino'pi samālokya sarvatra narakeṣvapi|

nimagnānatiduḥkhāṃstān puṇyaraśmīn samutsṛjan||

avabhāsya sukhāpannān samuddhṛtya prabodhayan|

bodhimārge pratiṣṭhāpya preṣayati sukhāvatim||

38

evaṃ sa śrīguṇādhāraḥ saddharmasukhadārayakaḥ|

dine dine'pyapremeyān sattvānuddhṛtya bodhayan||

bodhimārge pratiṣṭhāpya śrāvayityā subhāṣitam|

kṛtvā śuddhāśayān sarvān preṣayati sukhāvatīm||

evaṃ tasya mahatpuṇyaṃ sarvalokādhikaṃ bahu|

aprameyamasaṃkhyeyaṃ saṃbodhipadasādhanam||

sarvairapi munīndraistatpuṇyaṃ mahadbahūttamam|

pramātuṃ parisaṃkhyātuṃ śakyate na kadācana||

sarveṣāmapi buddhānāmīdṛkpuṇyaṃ mahottamam|

aprameyasaṃkhyeyaṃ vidyate na kadācana||

kasyāpi dṛśyate naivamīdṛkpuṇyaṃ mahattaram|

tenāsau trigajagannātho virājate samantataḥ||

evaṃ tasya mahatpuṇyaprameyaṃ bahuttamam|

sarvairapi munīndraistatpramātuṃ śakyate na hi||

tasmādasau jagannātho jagacchāstā jagatpatiḥ|

sarvalokādhipaḥ śrīmānāryāvalokiteśvaraḥ||

ādibuddhātmasaṃbhūto jagadīśo maheśvaraḥ|

viśvasṛktrijagadbharttā saṃbodhijñānabhāskaraḥ||

sarvaiḥ lokādhipairdevaiḥ sāsurayakṣakinnaraiḥ|

rākṣasairgaruḍairnāgaiḥ pūjito vanditaḥ sadā||

grahaistārāgaṇaiḥ sarvairvidyādharairmaharddhikaiḥ|

siddhaiḥ sādhyaiśca rudraiśca kumbhāṇḍaiśca mahoragaiḥ||

sarvairbhūtādhipaiścāpi savahniryamamārutaiḥ|

sarvaiścāpyapsaraḥsarvairdaivādikanyakāgaṇaiḥ||

evaṃ dānavanāgendrayakṣādikanyakāgaṇaiḥ|

sadā dhyātvāpyanusmṛtvā stutvā natvābhipūjitaḥ||

bhairavaiśca tathā sarvairmahākālagaṇairapi|

mātṛkāśbhiśca sarvābhiḥ saṃstuto vandito'rcitaḥ||

39

sarvaiśca ḍākinīsaṃghaiḥ sarvairbhūtaiḥ piśācakaiḥ

sarvairvighnādhipaicāpi sapretakaṭhapūtakaiḥ||

sarvairmāragaṇaiścāpi traidhātukanivāsibhiḥ|

sadā nityamanusmṛtvā praṇamitaḥ praśaṃsitaḥ||

evaṃ maharṣibhiḥ sarvairyogibhiśca tapasvibhiḥ|

yatibhistīrthikaiścāpi nityaṃ smṛtvābhivanditaḥ||

śrāvakairbhikṣubhiḥ sarvairarhadbhirbrahmacāribhiḥ|

sadānusmaraṇaṃ kṛtvā dhyātvā vanditārcitaḥ||

tathā sarvairmahāsattvairbodhisattvaiśva sarvadā|

tadguṇānusmṛtiṃ dhṛtvā sa praśaṃsyo'bhivandhyate||

tathā pratyekabuddhaiśca śrutvā dṛṣṭvā ca tadguṇān|

sadānumodanāṃ kṛtvā praṇatvā saṃpraśaṃsyate||

evaṃ sarvairmunīndraiśca saṃbuddhairapi sarvadā|

tatpuṇyaguṇamāhātmyaṃ saṃpraśaṃsyānumodyate||

evaṃ sa sarvalokeśaḥ sarvadharmādhipeśvaraḥ|

viśvarastraṣṭā jagadbhartā traidhātukādhipeśvaraḥ||

mahābuddhātmasaṃbhūtaḥ saddharmaguṇabhāskaraḥ|

sarvasaṃghādhirājendro bodhisattvo jagatprabhuḥ||

iti sarvairmahābhijñaiḥ saṃbuddhaiḥ sarvadarśibhiḥ|

munīśvaraiḥ samākhyātaṃ purā mayā śrutaṃ kila||

tadyathādau mahāśūnyaṃ paṃcabhūte'pyanudbhave|

jyotirusamudbhūta ādibuddho niraṃjanaḥ|

triguṇāṃśamahāmūrttirviśvarupaḥ samutthitaḥ|

sa svayaṃbhurmahābuddha ādinātho maheśvaraḥ|

lokasaṃsarjanaṃ nāma samādhiṃ vidadhe svayam||

tatastasyātmasaṃbhūto divyārupaḥ śubhāṃśabhṛt|

bhadramūttirviśuddhāṃgaḥ sulakṣaṇābhimaṇḍitaḥ||

puṇyakāntivirociṣkaḥ sarvalokādhipeśvaraḥ|

so'pi lokodbhavaṃ nāma samādhiṃ vidadhe svayam||

40

tadā tasyādināthasya cakṣubhyāṃ candrabhāskarau|

samutpannau lalāṭācca samutpanno maheśvaraḥ||

skandhābhyāṃ saṃprajāto'bhūdabrahmā saumyaścaturmukhaḥ|

hadayācca samudbhūto nārāyaṇo'tisundaraḥ||

ubhābhyāṃ dantapaṃktibhyāṃ samutpunnā sarasvatī|

vāyuvo mukhato jātāḥ pṛthvī jātā ca pādataḥ||

varuṇaścodarājjātaḥ vahniśca nābhimaṇḍalāt|

vāmajānūdbhavā lakṣmīḥ śrīdo dakṣiṇajānutaḥ||

evamanye'pi devāśca sarvalokādhipā api|

tasya mahātmano dehāt samudbhūtā jagaddhiote||

yadaite lokanāthasya jātā lokādhipāstanoḥ|

tasya sarve prasannāsyāḥ paśyantaḥ samupasthitāḥ||

tadā maheśvaro devaḥ straṣṭāraṃ taṃ jagadgurum|

praṇatvā sāṃjaliḥ paśyan prārthayadevamādarāt||

bhagavan yadime sarve bhavatā nirmitā vayam|

tadarthe'smānimān sarvān vyākarotu yathāvidhi||

iti saṃprārthite tena maheśvareṇa sarvavit|

lokeśvaraḥ samālokya sarvāṃnstānevamādiśat||

ārupyalokdhātvīśo bhaviṣyasi maheśvara|

trātā yogādhipaḥ śāstā saṃsāramuktisaukhyadik||

kaliyuge samutpunne sattvadhātau kaṣāyine|

tadā sraṣṭā vibharttā ca saṃharttā ca bhaviṣyasi||

sarvasattvā durācārā māracaryāsamāratāḥ|

mithyādharmagatā duṣṭā saddharmaguṇanindakāḥ||

vihīnabodhicaryāṃgāstāmasadharmasādhinaḥ|

tīrthikadharmasaṃraktā bhaviṣyanti kalau yadā||

tadā pṛthagjanāḥ sarve moherṣyāmadamānikāḥ|

sarve te śaraṇaṃ gatvā bhajiṣyanti sadādarāt||

41

ākāśaṃ liṃgamityāhuḥ pṛthivī tasya pīṭhikā|

ālayaḥ sarvabhūtānāṃ līyanālliṃgamucyate||

iti sarve tadā lokāḥ prabhāṣantaḥ pramādataḥ|

sarvān devān pratikṣipya cariṣyanti vimohitāḥ||

tān sarvān samālokya bodhayitvā prayatnataḥ|

muktimārge pratiṣṭhāpya vrataṃ śaivaṃ pracāraya||

evaṃ kṛtvā mahaiśānaṃ padaṃ prāpya maheśvaraḥ|

trailokyādhipatirnātho bhaviṣyasi kalau yuge||

ityevaṃ tatsamādiṣṭaṃ niśamya sa maheśvaraḥ|

tatheti pratinanditvā tatraiva samupāśrayat||

athāsau sarvavicchāstā lokeśvaro jinātmajaḥ|

brahmānaṃ samupāmantrya saṃpaśyannaimabravīt||

brahmanstvaṃ rupadhātniśaśvaturvedāṃgaśāyabhṛt|

sṛṣṭikartā jagacchāstā caturbramhavihārikaḥ||

śāntacaryāsamācāraḥ sāttvikadharmanāyakaḥ|

paramārthayogavidvidvān śubhārthabhṛd bhaviṣyati||

yuge kalau samutpanne tava caryā vinakṣyati|

mlechadharmasamākrānte sadvṛttiḥ parihāsyate|

tadāpi tvaṃ prayatnena nānārupeṇa bodhayan|

dharmamārge pratiṣṭhāpya prāpayasva sunirvṛtim||

evaṃ brahmanstvamālokya sarvān sattvān prabodhayan|

bodhimārge pratiṣṭhāpya pālayasva jagaddhite||

evaṃ kṛtvā mahatkleśabhavodadhiṃ samuttaret|

arhansaṃbodhimāsādya saṃbuddho'pi bhaviṣyasi||

ityevaṃ tatsamādiṣṭaṃ samākarṇya prabodhitaḥ|

brahmā tatheti saṃśrutya prābhyanandat prasāditaḥ||

tato'sau ca mahāsattvo lokeśvaro jinātmabhūḥ|

nārāyaṇaṃ samālokya samāmantryaivamādiśat||

42

viṣṇo tvaṃ kāmadhātvīśaḥ sarvalokādhipaḥ prabhuḥ|

rajodharmādhipaḥ śāstā sarvasattvahitārthabhṛt||

mahābhijño mahāvīraḥ sarvaduṣṭapramardakaḥ|

saṃsārasukhasaṃbhartā māyādharmavicakṣaṇaḥ||

kalau kleśākulān sattvān nānārupeṇa bodhayan|

trāsayitvāpi yannena sarvān dharme niyojaya||

evaṃ kṛtvā mahāsattvo mahatpuṇyaguṇānvitaḥ|

rājā viśvambharo nātho lakṣmīpatirmaharddhitaḥ||

sarvān sattvān sukhīkṛtya sarvān duṣṭān vinirjayan|

saṃvṛtiviratātmānte nirvṛtipadamāpsyasi||

ityevaṃ tatsamādiṣṭaṃ niśamya sa prabodhitaḥ|

viṣṇustatheti vijñapya prābhyanandat prasāditaḥ||

tataścāsau mahāsattvo lokeśvaro jināṃśajaḥ|

sarasvatīṃ samālokya samāmaṃtryaivamādiśat||

sarasvatī mahādevī sarvavidyāguṇākarī|

mahāmāyādharī sarvaśāyavijñā subhāṣiṇī||

saddharmaguṇasaṃbhartrī saṃbodhipratipālinī|

ṛddhisiddhipradātrī tvaṃ vāgiśvarī bhaviṣyasi||

sarvān mūrkhān durācārānapi sattvān prayatnataḥ|

bodhayitvā śubhe dharme yojayantyabhipālaya||

ye'pi te śaraṇaṃ gatvā bhajeyurbhaktimānasāḥ|

paṇḍitāste mahābhijñā bhaveyu śrīguṇāśrayāḥ||

evaṃ sattvahitaṃ kṛtvā mahtpuṇyaguṇānvitā|

prānte bodhiṃ samāsādya saṃprāpsyasi jināspadam||

ityevaṃ tatsamādiṣṭaṃ niśamya sā sarasvatī|

tatheti pratinanditvā tatraikānte samāśrayat||

tataścāsau mahāsattvo lokeśvaro jinātmajaḥ|

virocanaṃ samālokya samāmaṃtryaivamādiśat||

43

sūrya tvaṃ sumahaddīptiprabhākaro grahādhipaḥ|

divākaro jagallokatamo'ntako bhaviṣyasi||

avabhāsya jagallokaṃ prakāśayan viśodhayan|

cārayitvā śubhe dharme pālayasva sadā bhraman||

tato'sau ca mahāsattvo lokanātho jagatprabhuḥ|

candramasaṃ samālokya samāmaṃtryaivamādiśat||

caṃdramasvaṃ mahākāntiḥ śītaraśmiḥ sudhākaraḥ|

tārādhipo jagatkleśasantāpahṛdbhaviṣyati||

avabhāsya jagallokaṃ pravarṣayan sadāmṛtam|

auṣadhīvrīhiśasyānāṃ rasavīryaṃ pravardhayan||

prahlādsukhasaṃpannān kṛtvā rātrau prabodhayan|

sarvān sattvān śubhe dharme cārayitvābhipālaya||

tato vāyuṃ samālokya lokeśvaraḥ sa sarvavit|

sarvāṃstān samupāmaṃtrya pura evamupādiśat||

yūyaṃ samīraṇāḥ sarve jagatprāṇāḥ sukhāvahāḥ|

sarvadharmasukhotsāhaprakartāro bhaviṣyatha||

pracarantaḥ sadā yūyaṃ puyagaṇdhasukhavahāḥ|

prerayitvā jagaddharme saṃpālayadhvamābhavam||

tataḥ pṛthvīṃ mahādevīṃ samālokya sarvadṛk|

jinātmajo lokanātho samāmaṃtryaivamādiśat||

pṛthivi tvaṃ jagadbhartrī sarvalokasamāśrayā|

vasuṃdharā jagadbhartī viśvamātā bhaviṣyasi||

sarvadhātūn suratnāni vrīhiśasyamahauṣadhīḥ|

datvā saṃsthāpya saddharme pālayasva jagatsadā||

tato varumālokya sa lokeśo jinātmabhūḥ|

purataḥ samupāmaṃtrya vyākarodevamādiśat||

varuṇa tvamapāṃ nāthaḥ sarvasattvāmṛtapadaḥ|

sarvaratnākarādhīśo nāgarājo bhaviṣyasi||

44

sadāmṛtapradānena poṣayitvā prabodhayan|

datvā ratnāni saddharme cārayasva jagatsadā||

tato vahniṃ samālokya citrabhānuṃ prabhāsvaram|

sarvalokādhipaḥ śāstā samāmaṃtryaivamādiśat||

vahne tvaṃ sarvadevānāṃ mukhībhūto hutāṃśabhuk|

pācakaḥ sarvavastūnāṃ dahanaḥ pāvako'pyasi||

tasmāt sarvaprayatnena sarvālokān praharṣayan|

sadā loke sukhaṃ dattvā saṃpālaya jagaddhite||

tato lakṣmīṃ mahādeviṃ lokeśvaraḥ sa sanmatiḥ |

purataḥ samupāmaṃtrya samālokyaivamādiśat||

lakṣmi tvaṃ śrī mahādevī māheśvarī vasundharā|

sarvasaṃpatsukhotsāhapradāyinī bhaviṣyasi||

sadhātudravyarantādimahānsampatsukhānyapi|

datvā dharme pratiṣṭhāpya pālayasva jagatsadā||

tataḥ śrīdaṃ samālokya sa lokeśo jagatprabhuḥ|

purataḥ samupāmaṃtrya vyākarodevamādiśat||

kubera tvaṃ mahābhāgaḥ sarvadravyādhipaḥ prabhuḥ|

śrīsaṃpatsadguṇādhāro rājarājo bhaviṣyasi||

datvā śrīguṇasaṃpattīḥ pradatvā saṃprabodhayan|

bodhimārge pratiṣṭhāpya pālayasva sadā jagat||

evaṃ sa trijagatnnātho lokeśvaro jinātmajaḥ|

sarvāṃstān svāatmajān devān samāmaṃtryaivamādiśat||

yūyaṃ sarve mahāsattvāḥ saṃbodhivratacāriṇaḥ|

sarvasattvahitaṃ kṛtvā pracaradhvaṃ sadā śubhe||

evaṃ kṛtvā mahatpuṇyaṃ śrīsamṛddhisamanvitāḥ|

ante saṃbodhimāsādya saṃbuddhapadamāpsyatha||

ityevaṃ tatsamādiṣṭaṃ śrutvā sarve prabodhitāḥ|

te devāḥ pratinandantastatheti pratiśuśruvuḥ||

45

evaṃ te sakalā devāḥ dhṛtvā tasyānuśāsanam|

bodhicaryāṃ samādhāya saṃpracerujagaddhite||

tadanuśāsanādeva sarvalokādhipā api|

bodhicaryāvrataṃ dhṛtvā saṃcarire jagaddhite||

evaṃ sa trijagacchāstā lokeśvaro jinātmajaḥ|

bodhisattvamahābhijñaḥ sarvalokādhipeśvaraḥ||

ye tasya trijagacchāstuḥ śraddhayā śaraṇaṃ gatāḥ|

sarve te vimalātmano naiva gacchanti durgatim||

sadā sadgatisaṃjātāḥ saddharmaśrīsukhānvitāḥ|

niḥkleśā bodhimāsādhya saṃbuddhapadamāpnuyuḥ||

sarve'pi sugatāstasya śraddhayā śaraṇaṃ gatāḥ|

dhyātvānusmṛtimādhyāya pracaranto jagaddhite||

eatatpuṇyānubhāvena niḥkleśā vimalāśayāḥ|

jitvā māragaṇān bodhiṃ prāpya gatāḥ sunirvṛtim||

atītā api saṃbuddhā vartamānā anāgatāḥ|

sarve'pi te jagacchāstuḥ śraddhayā śaraṇaṃ gatāḥ||

dhyātvānusmṛtimādhāya pracaranto jagaddhite|

bodhicaryāvrataṃ dhṛtvā kṛtvā sarvajagaddhitam||

krameṇa bodhisaṃbhāraṃ pūrayitvā yathāvidhi|

jitvā māragaṇān sarvān bodhiṃ prāpyābhavan jināḥ||

bhavanti ca bhaviṣyanti dharmarājā munīśvarāḥ|

arhantaḥ sugatā nāthāḥ sarvajñāstrivināyakāḥ||

evaṃ sa trijagannātho lokeśvaro maharddhimān|

bodhisattvo mahāsattvaḥ sarvalokādhipeśvaraḥ||

sarvasattvahitārthena bodhicaryāvrataṃ caran|

sarvān sattvān svayaṃ paśyannavabhāsya samuddharan||

bodhimārge pratiṣṭhāpya cārayitvā śubhe vṛṣe|

bodhayan suprasannāṃstān preṣayati sukhāvatīm||

46

evam sa jagadādīśo lokeśvaro jinātmajaḥ|

bodhisattvo mahāsattvaḥ sarvadharmahitārthabhṛt||

nāsti tasya samaṃ kaścit saddharmaguṇapuṇyavān|

kuto'dhiko bhavettena lokeśvaro jagatprabhuḥ||

ityevaṃ sugataiḥ sarvaiḥ saṃbuddhaiḥ sarvadarśibhiḥ|

lokeśaguṇamāhātmyaṃ samādiṣṭaṃ śrutaṃ mayā||

īdṛkpuṇyaguṇodbhāvaṃ lokeśasya vipaśvinaḥ|

minīndreṇa samādiṣṭaṃ purā mayābhisaṃśrutam||

tasmāllokeśavaraḥ sarvasaṃghādhipo jagadguruḥ|

sevanīyaḥ prayatnena saddharmaguṇavāṃchibhiḥ||

ye hyasya śaraṇaṃ gatvā bhajanti śraddhayā mudā|

durgatiṃ te na gacchanti sarvatrāpi kadācana||

sadā sadgatisaṃjātā dharmaśrīsukhabhāginaḥ|

śubhotsāhaṃ prabhuṃjante prānte yānti sukhāvatīm||

ityevaṃ hi samādiṣṭaṃ śākyasiṃhena tāyinā|

śrutvā sarve sabhālokāḥ prābhyanandan prabodhitāḥ||

||iti śrīmaheśvarādidevasamutpādanaprakaraṇam||

